Hry 3
HistoryLine 1914 - 1918, Magic Carpet, 7 dní a 7 nocí

HistoryLine 1914 - 1918
Změňte historii!
Před dvěma lety uvedla firma Blue Byte na trh po úspěšné hře Battle Isle další lahůdku pro příznivce strategických her. HistoryLine 1914 - 1918 nasadila konkurenci laťku hodně vysoko, neboť autoři zpracovali období první světové války s německou důkladností. Intro této hry by se totiž dalo použít jako malá dějepisná učebnice - popisuje vývoj politické situace v Evropě od poloviny devatenáctého století až do začátku války. Designérům se tak opravdu skvěle podařilo skloubit samotné hraní se vzděláváním.
Hra nabízí čtyřiadvacet po sobě následujících bitev. Před každou bitvou jsou představeny v té době používané vojenské jednotky - samozřejmě včetně historického pozadí, rozsahu výroby a nasazení. Můžete bojovat jak za Centrální mocnosti, reprezentované Německem, tak za Spojence, reprezentované zde Francií. Mapa dané bitvy se pro obě strany liší jen nepatrně, což ovšem neplatí o počtu a rozložení jednotek.
Bitva probíhá v takzvaných operačních cyklech, kdy jedna strana zadává útoky, zatímco druhá vydává rozkazy k přesunům jednotek. Poté počítač provede boje, uskuteční pohyby jednotek a prohodí role obou stran. Tento systém působí velice realisticky, protože nutí hráče myslet dopředu v alternativách - hráč musí zvažovat pohyby jednotek s ohledem na to, jak asi za-reaguje nepřítel. Trochu nezvyklý je u strategické hry pouze fakt, že hráč vidí celou mapu, a tak může sledovat i pohyby jednotek nepřítele.
Po skončení bitvy následuje sekvence “novinových zpráv“, které se vztahují k politickému, vojenskému i kulturnímu dění v Evropě v průběhu uplynulých dvou měsíců. Jak vidno, v této hře je obsaženo takové množství informací, že ji lze bez nadsázky považovat za nový druh zábavy, který ukazuje zatím nevyužité možnosti počítačů. Ostatně, jak praví dokumentace, před čtyřiceti lety nikdo nevěřil, že by se televize nebo film mohly stát nosníkem vzdělávání, a Blue Byte nás přesvědčuje, že počítače čeká v tomto směru podobná budoucnost.
V bojích se postupně setkáte s asi padesáti jednotkami - jen letadel je na obou stranách přes dvacet typů. Občas proti vám nepřítel nasadí i ukořistěné jednotky vaší vlastní provenience. Každá jednotka má odlišné statistiky - útočná čísla, pancéř, rychlost, velikost a početní sílu. Velmi důležitou vlastnost představuje bojová zkušenost, kterou jednotky získávají za poškození či zničení nepřítele. Úplní nováčkové dokážou způsobit jen malé ztráty, zatímco ostřílení veteráni nikdy neminou cíl.
Animace bojových scén jsou už na 386sx plynulé i v rychlém režimu, ale samozřejmě se dají vypnout. V bitvách z konce války totiž bojující strany nasazují v součtu až dvě stovky jednotek na rozlehlých frontách a boje doslova nemají konce. Počítač má ve všech  bitvách početní převahu 150 - 300 procent, jeho strategie je však řekněme strojově průměrná, a tak ho lze porazit, i když v některých bitvách to tak vůbec nevypadá. Továrny a sklady materiálu jsou zdrojem surovin, které lze využít k opravování poškozených jednotek či k výrobě nových. V některých bitvách vlastně záleží jen na tom, kdo obsadí význačnou továrnu. Na začátku bitvy se totiž v některých budovách mohou nacházet již vyrobené jednotky bez příslušnosti ke konkrétní armádě a jejich získání nebo naopak ztráta může mít velký význam.
Díky tomu, že v různých ročních obdobích a v různém terénu mají jednotky odlišnou pohyblivost, velkou úlohu pro výsledek bitvy může sehrát také schopnost hráče vhodně využívat transportních jednotek - lodí, vlaků a nákladních automobilů. Vítězství v bitvě lze totiž dosáhnout buď zničením všech jednotek nepřítele, nebo obsazením jeho velitelství, takže když se podaří ve vhodném okamžiku prolomit frontu a autem převézt několik pěších jednotek do týlu nepřítele, vítězství je nadosah.
Zajímavě je vyřešeno ovládání pomocí čtyř směrových kláves a fire - ve hře nejsou použity vůbec žádné ikony všechny jsou totiž integrovány v kurzoru. Když podržíte fire a zmáčknete směr, kurzor se změní. Je to systém poněkud nezvyklý, ale po pár hodinách hraní vám přejde do krve.
Celkově strategie vystihuje svůj historický vzor velmi dobře - boje v HistoryLine stojí a padají s pěchotní frontou podporovanou dělostřelectvem, přísunem posil a náhlými smrtícími protiútoky. Vadou na kráse z tohoto pohledu je podle názoru odborníků pouze přeceněný význam leteckých jednotek. Mimochodem, jedinou hrou této kategorie na lepší úrovni je letošní novinka Battle Isle II, taktéž od Blue Bytu.
Líbilo se: grafické provedení, zpracování ovládání, historické informace, podpora notebooků, zvukové efekty na Sound Blasteru, zvláštní mapy pro dvouhry, možnost určit pro každou mapu hráče obou stran.
Nelíbilo se: hudba - pouze dvě skladby bez ohledu na bojující stranu. HL nepodporuje PC Speaker.
-kftb


Magic Carpet
Vždyť létat je tak snadné!
Pokud ještě nevlastníte létající koberec, ale počítač už máte, pak si rozhodně nenechte ujít hru Magic Carpet, ve které se na jednom takovém koberečku můžete proletět.
Geniální nápad udělat simulátor létajícího koberce se zrodil, kde jinde  než u francouzské firmy Bullfrog, která už několik let patří k průkopníkům strategických her - vzpomeňme si na Populous, Syndicate a Theme Park. Magic Carpet se sice řadí spíše do sféry akčních her, ale strategie zde také hraje určitou roli.
Děj se odehrává v kouzelné zemi, kde se vše točí kolem magické energie zvané mana. S její pomocí můžete stavět hrady, ovládat počasí nebo dokonce samotné obyvatele. Není tedy divu, že každý, kdo ji umí použít (kouzelníci především), má velký zájem získat jí co nejvíce. O manu se vedou neustálé boje a ubývá jí víc a víc. Povstane tedy mocný kouzelník a vyřkne strašlivé kouzlo, které má zničit jeho protivníky a shromáždit manu. Účinek je ale jiný, země se pod vlivem kouzla rozpadne na 50 dílů a hrozí jí zkáza. Kouzelník sám tento rozpad nepřežije, a tak zůstává na vás, jeho učedníkovi, abyste se ještě pokusil zachránit to, co zbylo. Jedinou cestou k úspěchu je shromáždit na každé části země dostatečné množství many.
Úkol to rozhodně nebude snadný, všude okolo je plno příšer zrozených z many, a také nepřátelských kouzelníků, kteří vám nic nedají zadarmo. Naštěstí máte k dispozici kouzelný koberec, na kterém můžete létat nad krajinou. Manu získáte jednoduše tím, že zabijete nějakou magickou bestii (nejlépe draka) a energii, která po ní zbude, označíte svým kouzlem. Takto označenou ji pozná váš balon a dopraví ji do hradu. Ostatní kouzelníci to dělají podobně a na dovoz many používají také balony. Takže pokud vidíte cizí balon, pokuste se ho sestřelit, získáte tím nějakou energii a protivníka o ni připravíte. A když shromáždíte dostatek magické energie k záchraně světadílu, dostanete se do další úrovně, kde jistě najdete další efektní kouzla potřebná k ničení nepřátel.
Simulace letu je v této hře velice realistická - přispívá k tomu výborná grafika a dobré ovládání pomocí myši a kláves. Detaily jsou někdy uchvacující: hodíte do vody ohnivou kouli, ta zasyčí, po dopadu způsobí vlny a ozve se žbluňk! (pokud tedy vlastníte zvukovou kartu), prostě to vypadá úplně stejně, jako když hodíte kámen do rybníka.
Další specialitou je 3D stereoskopické zobrazení. U hry jsou přiloženy červeno-zelené brýle, které rozkládají obraz pro každé oko zvlášť (prostorové objekty jsou totiž systematicky potaženy průsvitnou červenou a zelenou barvou, a tak každé oko vnímá jinou část obrazu). Klávesou F10 přepnete z normálního barevného buď na toto trojrozměrné, červeno-zelené vidění, nebo na tzv. stereografické zobrazení (Chip 12/94, str. 42). Hra Magic Carpet je zřejmě první program na světě, který zobrazuje pohyblivé stereoobrázky! Když jsem to poprvé spatřil, byl jsem z toho chvíli v šoku, tohle tu ještě nebylo!
Pokud ke všem těmto vymoženostem ještě přidáme, že hru může hrát až 8 hráčů v síti, pak si troufám říci, že Magic Carpet se stane jedním z největších trháků roku 1995 na herním trhu PC, pokud ho nezastíní další hra z produkce Bullfrog, Syndicate 2.
Petr Čech

7 dní a 7 nocí
Těžký život detektiva
Už jste někdy přemýšleli o tom, jak by bylo příjemné zahrát si hru, která by na vás místo přívalu anglických frází srozumitelně promluvila naší mateřštinou? Bohužel velké západní firmy zatím s překladem svých produktů do češtiny nepočítají, a tak nezbývá než se s tím smířit a přihlásit se do kurzu angličtiny. Pokud vám toto řešení, ať už z důvodů vlasteneckých či jiných, nevyhovuje, máte ještě druhou možnost, a to orientovat se na výtvory firmy Pterodon Software, která sice není ani velká, ani bohatá, ale zato je to firma ryze česká.
Ačkoliv se u nás pokoušelo vytvořit hru už několik nadšenců, výsledkem byla většinou prostoduchá dílka s minimem grafiky a zvuku, která se s kvalitními hrami západní produkce nedala srovnávat. Opravdu první slušně zpracovaná česká hra pro PC, která pocházela právě od Pterodon Software, se jmenovala Tajemství Oslího ostrova. Šlo o parodii na jednu z nejlepších dobrodružných her všech dob “The Secret of Monkey Island“ a konečně byla k vidění pěkná VGA grafika a dobře vyřešené ovládání. I když zde přetrvávalo stále ještě velké množství nedostatků, jako málo propracovaný příběh nebo téměř úplná absence hudby a zvuku, byla tato hra dokladem toho, že i v našich podmínkách může vzniknout poměrně kvalitní dílko. Nyní Pterodon Software připravuje svoji druhou hru s názvem Sedm dní a sedm nocí a my se podíváme, na co se můžeme těšit.
Autoři se tentokrát nenechali inspirovat žádným konkurenčním produktem, ale vymysleli pro účely hry zcela originální zápletku. V jedné vesnici (říkejme jí například Lhota) žije soukromý detektiv. A protože ve Lhotě není o služby soukromého detektiva příliš velký zájem (lépe řečeno - zájem není vůbec žádný), tráví náš hrdina většinu času bezcílným chozením po městečku a sváděním místních krásek. Jednoho dne se mu však naskytne životní šance, když se před ním objeví největší lhotský boháč a nabídne mu spoustu peněz za to, že mu ohlídá sedm dcer po dobu jeho nepřítomnosti. Náš detektiv nadšeně přijme práci i peníze, ale ještě téhož dne uzavře se svým kamarádem sázku, že během týdne, tj. sedmi dní a sedmi nocí, všechny boháčovy dcery svede. Ti bystřejší už určitě pochopili, že cílem hry není nic jiného než sázku úspěšně vyhrát, obtížný úkol za každou cenu splnit a nakonec přežít pomstu zuřícího otce.
Sedm dní a sedm nocí se příliš neliší od běžných adventure her. Hráč v podstatě řeší problémy způsobem najdi předmět, na správném místě ho použij a děj se pohne kupředu. Hra se snaží být co nejhumornější a místy se jí to i daří. Na druhé straně není hraní vůbec jednoduché, protože předměty se používají těmi nejnemožnějšími a nejpodivnějšími způsoby. Navíc jsou některé věci uschovány na zcela nepředvídatelných místech, takže je často nalezení toho kterého předmětu dílem náhody.
V každém případě je nutné pochválit autory za kvalitní hudbu, která výborně zapadá do celkové atmosféry. Hra podporuje běžné karty Sound Blaster kompatibilní a dokonce i podomácku dělané D/A převodníky, které se připojují na paralelní port a nejčastěji se používají k přehrávání hudby ve formátu MOD. Pozadu nezůstává ani grafika. Obrázky jsou nakresleny v zajímavém komiksovém stylu a některé přímo hýří barvami. Z komína se kouří, v oknech domů lze občas zahlédnout siluety postaviček a animace hlavního hrdiny také nedopadla špatně.
Vzhledem k tomu, že se hra bude prodávat za opravdu lidovou cenu, své příznivce jistě najde. Trh s českým herním softwarem se zkrátka pomalu rozbíhá a nám nezbývá než držet palce všem, kteří se rozhodli věnovat svůj čas a energii tomuto, zatím nepříliš jistému podniku.


pent 3
Společnost Intel představila procesor Pentium III
O tom, že nový procesor firmy Intel se jmenuje Pentium III, jsme vás informovali již v minulém čísle Chipu. Nyní se na tento procesor podíváme trochu podrobněji – dozvíte se, jaké jsou rozdíly mezi ním a procesorem Pentium II. Společnost Intel navíc představila nový procesor Pentium III Xeon, který také stojí za pozornost.

Pentium s trojkou a s podporou 3D

Procesor nové generace, který firma Intel vyvíjela jako nástupce Pentia II, byl dříve znám pod kódovým jménem Katmai. Na oficiální jméno procesoru se čekalo až do 11. ledna. Intel zůstal nakonec při jeho pojmenování u známého jména Pentium a z římské dvojky následující za Pentiem starší generace udělal římskou trojku. 
Nová Pentia III mají frekvence 450 MHz a 500 MHz a stejně jako procesory Pentium II mají 512KB vyrovnávací paměť druhé úrovně, která pracuje na poloviční frekvenci procesoru. Procesory Pentium II a Pentium III toho mají mnoho společného. U procesoru Pentium III je totiž také použita technologie dynamického vykonávání instrukcí (dynamic execution), známá již od procesoru Pentium Pro, dále multimediální technologie MMX a architektura P6, a zatím je také vyráběn 0,25mikronovou technologií (stejně jako nejnovější procesory Pentium II). 

Nové instrukce
A v čem se tedy liší? Jde vlastně o procesor Pentium II rozšířený o technologii nazvanou Streaming SIMD Extension. Tato technologie je realizována rozšířením instrukční sady procesoru Pentium II o dalších 70 instrukcí (dříve známých jako KNI – Katmai New Instructions). Padesát instrukcí se stará o větší využití jednotky pro provádění operací v pohyblivé řádové čárce (FPU). Díky nim je možné v jednom cyklu provést až 4 výsledky výpočtů – zkratka SIMD znamená single instruction, multiple data, tedy jedna instrukce, více dat.
Tato technologie byla použita už v MMX, ale týkala se celočíselných operací. Technologie MMX byla rozšířena o dalších 12 “multimediálních” instrukcí a přibylo také 8 nových instrukcí nazvaných streaming memory instruction. Díky nim mají programátoři šanci ovlivnit využití vyrovnávací paměti první a druhé úrovně, čímž lze některé operace mnohonásobně zrychlit – například tím, že se vyrovnávací paměť obejde. Do této doby totiž využití vyrovnávací paměti řídil procesor, a to ne vždy zcela efektivně.

3D grafika rychleji
Nová technologie Streaming SIMD Extension umožní zvýšit především rychlost 3D grafiky, ale také aplikací pro rozpoznávání hlasu, umožní přehrávání videa ve formátu MPEG2, rychlejší kompresi a podobně. Třetí rozměr by se také mohl více prosadit na WWW stránkách, protože výkonnější procesor zajistí na základě menšího množství dat (které je na internetu kritické) vytváření kvalitnějšího 3D prostředí. Více informací pro zobrazení se z menšího množství dat získá až výpočtem na straně klienta s Pentiem III.
Nové instrukce nepřidává Intel do svých procesorů poprvé. V lednu roku 1997 byl totiž představen procesor Pentium/MMX s již zmíněnou technologií MMX, tedy s 57 novými instrukcemi (původních 220 “standardních” instrukcí samozřejmě zůstalo kvůli zpětné kompatibilitě zachováno). Od té doby byla technologie MMX začleněna do všech procesorů firmy Intel a také do procesorů firem AMD, Cyrix a IDT. Spolupráci s vývojáři softwaru nyní Intel věnoval větší pozornost a podle něj by měla nabídka aplikací podporujících technologii Streaming SIMD Extension rychle růst.

Důležité budou aplikace
Podpora ze strany aplikací je totiž velice důležitá, protože bez využití nových instrukcí zůstává výkon procesoru Pentium III na stejné úrovni jako výkon stejně taktovaného procesoru Pentium II. Jiné rozdíly totiž mezi nimi v podstatě nejsou.
Podle Intelu nic nebrání tomu, aby byla technologie Streaming SIMD Extension začleněna i do procesorů konkurenčních firem. Otázkou zůstává, zda o to budou mít zájem, protože AMD prosazuje svoji podobně zaměřenou technologii 3DNow!, která má už jistý náskok. Podporují ji však zatím většinou pouze hry a Intel má k prosazení nové technologie přece jen větší možnosti. Vývojáři softwaru se tedy budou muset rozhodnout, jakou technologii budou podporovat, a stejně tak se budou muset rozhodnout i další výrobci procesorů.
Technologii Streaming SIMD Extension podporují již dnes operační systémy Windows 98 (a také rozhraní DirectX 6.1) a Windows NT 4.0. Vývojáři mají k dispozici různé knihovny a vývojové nástroje, které usnadní přepracování starších aplikací a vývoj nových, které možnost procesoru Pentium III využijí. Důležitá je také podpora nové technologie ze strany ovladačů grafických karet.

Procesor číslo …
Další změnou procesoru Pentium III oproti starším procesorům je to, že Pentia III jsou číslována. Hned při výrobě dostane každý procesor svoje číslo (jakési rodné číslo), na jehož základě jej pak lze identifikovat. Zajímavé je, že Intel stoprocentně negarantuje, že každé číslo bude zcela jedinečné. S velmi malou pravděpodobností se tedy mohou vyskytnout dva procesory se stejným číslem.
Číslování procesoru může zvýšit bezpečnost (například při zasílání šifrovaných souborů nebo při obchodování na internetu) nebo snadnější správu počítačů, ale vyskytují se i otázky týkající se lidských práv, ztráty anonymity na internetu a zneužití čísel procesorů k nejrůznějším účelům. V každém případě má uživatel možnost zabránit tomu, aby procesor na sebe číslo prozradil, a možná že nakonec budou procesory Pentium III takto implicitně nastaveny. Jejich číslování totiž vyvolalo v některých kruzích značný odpor. V době, kdy budete číst tento článek, už bude jasné, jak to s číslováním dopadlo.

Rychlý nástup
Novou technologii bude chtít firma Intel velmi rychle prosadit, a tak se dá očekávat rychlé nahrazení procesorů Pentium II procesory Pentium III. Tomu chce napomoci Intel i cenovou politikou. Nová Pentia III stojí 696 USD (500MHz verze) a 530 USD (450MHz verze), což není o moc více než cena procesorů Pentium II. Záměně procesorů Pentium II za procesory Pentium III také nic nebrání – nejsou potřeba nové základní desky a čipové sady, pouze je nutný upgrade BIOS. Softwarová kompatibilita je také samozřejmě zachována a přechodu na nový procesor tedy v podstatě nic nebrání.
Je jasné, že Intel nezůstane letos jen u 500MHz verze procesoru Pentium III a přechod na 0,18mikronovou technologii mu umožní zvýšit frekvenci až na předpokládaných 800 MHz (tyto procesory jsou vyvíjeny pod kódovým jménem Coppermine). Máme se tedy na co těšit. Procesory Pentium III pro mobilní počítače se objeví pravděpodobně během druhé poloviny tohoto roku. Procesorů Celeron se rozšíření o technologii Streaming SIMD Extension v tomto roce týkat nebude. 

Xeon také
Stejnými změnami jako procesor Pentium II prošel i procesor Pentium II Xeon, určený pro pracovní stanice a servery. I ten byl rozšířen o technologii Streaming SIMD Extension a nyní se jmenuje Pentium III Xeon. Pracuje na frekvenci 500 MHz a je vybaven 512KB, 1MB nebo 2MB vyrovnávací pamětí druhé úrovně. Uplatnění nové technologie určené především pro podporu 3D grafiky v pracovních stanicích je celkem jasné, ale zřejmě ne všechny serverové aplikace ji využijí.
Kromě nového procesoru Pentium III Xeon ohlásil Intel také osmiprocesorové systémy založené na procesoru Pentium III Xeon. Osmiprocesorové systémy využívají novou čipovou sadu Profusion, která podporuje až 32 GB paměti SDRAM a až čtyři 64bitové 66MHz sloty PCI. Servery jsou schopné vykonat až 40 000 transakcí za minutu, čímž se Intel posunuje výkonnostně opět o něco dál. Servery založené na procesorech Intel tak najdou uplatnění i u velmi velkých databází nebo systémů pro podporu rozhodování.

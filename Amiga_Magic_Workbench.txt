Amiga Magic Workbench

Ačkoli nepochybuji, že mnozí z vás balík MagicWB už vlastníte, najde se asi dost těch, kteří o něm nevědí. Avšak nejen jim je určena následující recenze.

Co je MagicWB vůbec zač? Stroze řečeno jde o sharewarový balík ikon. Tato charakteristika je však svou stručností téměř urážlivá. Řeč je totiž o esteticky příjemném doplňku workbenche, který si klade za cíl zkrášlit uživateli OS 2.0 a vyšších verzí jeho pracovní prostředí. To se děje formou obrázků (patternů) umístěných na pozadí a v oknech, výměnou standardně dodávaných ikon za nové a nahrazením topazu vlastními fonty. To vše v jednotném designu, který autor Martin Huttenloher nazývá XEN. Styl se vyznačuje barevnou sladěností třírozměrně vypadajících i fungujících (tlačítko se zamáčkne opravdu jako tlačítko) ikon s tenkým fontem Helveticou a vkusně navrženými pozadími.
Tato krása samozřejmě něco stojí. Ona barevná sladěnost může existovat až při osmibarevném workbenchi a ikony jsou navrženy pro rozlišení 640 x 512 bodů. Ano, už vás slyším, jak říkáte, že jde o zbytečné zaplácávání paměti atd... Mohu vás ale ujistit, že poměr spotřebované paměti a výsledného efektu je pro MagicWB více než příznivý. Autor dokázal z 8 barev dostat maximum, a použijete-li pouze rozlišení 640 x 256, tak se (podle mé vlastní zkušenosti) také nic moc nestane, pouze ikony budou trochu roztažené. Autor by to však asi považoval za hanobení svého díla. Na čem nelze šetřit, je osmibarevný work-bench. Ten je pro MagicWB podmínkou!
Na jaké Amize je vhodné MagicWB použít? Autor tvrdí, že jej lze provozovat bez problémů i na 7MHz Amize 500 (s OS 2.0 a vyšších verzí), ale moje vlastní zkušenost radí asi toto: Pokud máte Amigu 500 s opravdovou FAST RAM a pevným diskem, MagicWB přivítáte, pokud však vlastníte třeba i A 1200 bez pevného disku, použití MagicWB nemohu doporučit. Osmibarevné ikony jsou téměř dvojnásobně dlouhé (jsou větší o jeden bit-plan navíc) a otevírání oken z diskety se jejich načítáním velmi zpomalí. Najdou se však i tací, které ani toto neodradí, a zadostiučiněním je pro ně pohled na jejich krásný workbench.
Co tedy archiv (MagicWB je distribuován obvykle formou archivu LZH) obsahuje: dokumentaci, ukázkový obrázek, instalační skript, 43 výplní, spoustu ikon (pro systém a některé navíc), dva bitmapové fonty (od každého dva řezy) a drobné utilitky “NickPrefs”.
K obsahu, myslím, není co dodat. Ikony a výplně musí každý vidět a vybrat si podle svého vkusu. Dokumentace je dobrá, dočtete se v ní vše potřebné. Snad jen malou zmínku o podpůrných prográmcích z NickPrefs. Program “WBPicture” je důležitý zejména pro uživatele OS 2.x, protože řeší problémy s velikostí obrázku a rozlišením workbenche, které jsou u OS.3x už odstraněny. “BusyPointer” umožní editovat klasický BUSY ukazatel myši a udělat si třeba animovaný. “Floppy” umožní nastavení 
speciálních parametrů u disketové mechaniky, například zákaz známého cvakání. NickPrefs s jeho prográmky však raději nedoporučuji uživatelům OS 3.x, neboť mi způsobily nestabilitu systému.
Instalace je opravdu jednoduchá, script se vás vyptá na všechno možné, přepíše všechny systémové ikony včetně těch, které jsou v Env-Archive, při startu se kopírují do RAM disku a pak nahrazují ikony u souborů, které vlastní ikonu nemají. Celý systém tak získá novou tvář a čtyřbarevnou ikonu v něm neuvidíte. Zde bych upozornil na jednu maličkost: pokud jste si už nějak upravili čtyřbarevné workbenchové ikony a chcete si některé ponechat, zazálohujte si je, protože jinak budou nemilosrdně přepsány novými.
Těm, které jsem stále ještě nepřesvědčil, chci říci: MagicWB není jen výkřik do tmy, ale velmi perspektivní záležitost. Nové ikony neustále přibývají a i komerční firmy dodávají se svým softwarem ikony stylu XEN. Navíc se objevila i MUI (Magic User Interface), nadstavba OS Amigy, která MagicWB přímo vyžaduje. A nevíte-li, kde kompletní MagicWB získat, potěším vás sdělením, že redakce MY Amiga pro vás připravuje “MY Amiga disk” právě s archivem MagicWB a spoustou ikon k němu.

Hry 2

Descent Freespace
Řekne-li se vesmírný simulátor, většina z nás si představí některou z her, jako jsou X-Wing, Wing Commander nebo I-War. Descent Freespace by mohl, jak z názvu vyplývá, být pokračováním předešlé série Descent, ale kromě názvu nemá nová hra s bývalým Descentem nic společného. Příběh, který se na pozadí tohoto nového vesmírného simulátoru odvíjí, vypráví nejprve o konfliktu pozemšťanů se znepřátelenými Vasudany. Do jejich boje se později vloží nová, velice inteligentní rasa Shivanů, která bojuje proti všem.
Vaším úkolem je tedy Shivany zlikvidovat, což se zdá zpočátku jako holý nesmysl. Ze začátku totiž nemáte proti shivanským dobře vyzbrojeným lodím žádnou šanci, jejich lodě jsou mnohem rychlejší, ovladatelnější, mají silné štíty a vy nemáte žádnou silnou zbraň, kterou byste mohli některou z nich ohrozit. Pokud se tedy v některých počátečních misích Shivané objeví, nezbyde vám než kličkovat mezi sprškou nepřátelských střel a snažit se odlákat shivanské stíhačky do míst, kde nemohou ohrozit vámi ochraňovaný konvoj. Jedinou vaší výhodou je, že si Shivané vybrali za svůj první cíl nejprve Vasudany.
Teprve v druhé půli hry, kdy shivanská flotila útočí na Zemi, se rozjíždí to pravé peklo. To už však máte k dispozici daleko lepší bitevní křižník, se kterým si to klidně můžete rozdat i se superlodí Lucipher.
Mise, interface a ovládání jsou na velmi vysoké úrovni. Na každém kousíčku hry je znát, jak obtížné muselo být dát to vše dohromady. Hra obsahuje desítky funkcí, které by jí jiné simulátory mohly závidět. Ze začátku by se mohlo zdát, že se ve složitém ovládání přes celou klávesnici s kombinací kláves ALT a CTRL nelze orientovat, ale díky chytře implementovaným tréninkovým misím se všechno dá po kratší námaze naučit. Postupem času tak dokážete nejen ovládat loď, ale i dávat příkazy domovským letkám a zvládát management energie mezi štíty, motorem a zbraněmi. Příběhově je ovšem Freespace velmi chudý a přidáme-li k tomu i relativní krátkost celé hry, mohlo by se zdát, že není o co stát. Já však tvrdím, že o co stát je a že Freespace je minimálně skvělá vesmírná “smažba”.

X-Files: The Game
Akta X jsou jedním z filmových fenoménů Ameriky a tím pádem i fenoménem evropským. Trička, čepice, videokazety a bůhvíco ještě se objevuje na pultících pokoutných obchodníčků a pobláznění fandové Muldera a Scullyové kupují a kupují. Za těchto okolností je samozřejmě pochopitelné, že na sebe počítačová hra nemohla nechat dlouho čekat. Nejednomu znalci počítačových her však přeběhl mráz po zádech, když se vzápětí dozvěděl, že hra bude pojata jako interaktivní film. Nebýt účasti tvůrce původního seriálu Chrise Cartera a obou hlavních protagonistů, asi by ohlášení tohoto projektu zapadlo mezi zbytek pokusů o oživení interaktivního filmu. Bohužel fanoušci obou hvězd budou pravděpodobně zklamáni, protože jsou k vidění pouze na začátku a pak až na samém konci hry. Teď se možná ptáte, o čem hra vlastně je? Nacházíte se v roli mladého detektiva FBI Craiga Willmora a vaším úkolem není nic menšího než nalézt hvězdnou dvojku, která se za podivuhodných okolností ztratila.


Začíná se obvykle s velkými orientačními problémy. Nevíte, kde co je, jak se co používá. Časem však přece jen přijdete na to, jak ovládat elektronický diář Newton zapůjčený firmou Apple, e-mail, mapu celého města atd. Mimo jiné také vlastníte mobilní telefon Nokia a doma si můžete hrát s počítačem, pomocí kterého máte přístup do sítě FBI. Takto vybaven se vydáváte do kanceláře svého nadřízeného, kde už sedí starý známý zástupce Skinner, který vám v průběhu celé hry bude výrazným způsobem pomáhat. 
Během vyšetřování se pohybujete mezi statickými fotografiemi střídanými opravdu pěknými filmy. Aby také ne, když na celé natáčení dohlíželi opravdoví machři. Ve hře spatříte obvyklé lokace, jaké jste mohli vidět i v se-riálu samotném (skladiště, doky, opuštěná loď, pitevna). Atmosféra je tím dotažena určitě na výbornou. 
Neanglicky mluvící fandové však zřejmě budou zklamáni, protože po prvním rozhovoru jim začne být jasné, že tato záležitost se bude muset obejít bez jejich přízně. Co říci víc. Počítačové zpracování Foxe a Dany je na světě a je docela pěkné. Užijte si ho.

Gex: Enter the Gecko
I přes drtivý nástup 3Dfx simulátorů,3D akčních her a hi-colorových strategií stále vznikají arkády a plošinovky, které ještě stojí za zahrání, a to zvláště nyní, kdy díky třetímu rozměru získávají novou tvář. Podstata těchto hopsaček ovšem zůstává stále stejná. Sebrat co nejvíce předmětů, bonusů a jiných věciček, dojít co nejdál, zničit závěrečné bosse atd. Druhý díl mrštného gekona, nazvaný Gex: Enter the Gecko, je právě díky onomu třetímu rozměru arkádou vcelku povedenou, i když upřímně řečeno mírně infantilní. Už na první pohled je jasné, že hra je určena spíše mladším, ovšem díky gejzíru nápadů a zvláštně pokroucené fantazii může zaujmout i věkem poněkud okoralejší hráče. Obtížnost hry není po prvních několika zahřívacích kolech nijak nízká a věřte mi, že bude záležet nejen na vašem umění s gamedem (klávesnicí), ale i na úrovni vašeho IQ. Vaším hlavním úkolem je projít všechny úrovně a posbírat porůznu poházené televizní ovladače. Občas najdete i ovladač stříbrný, který otevírá bonusové úrovně. Pokud se vám v takové úrovni podaří posbírat určité předměty v časovém limitu, získáte ovladač zlatý, který otvírá úrovně tajné. Gex je ve své podstatě potvůrka víceúčelová, která musí pro svůj úspěch využít všech svých dovedností, aby přežila. Při eliminaci nepřátel nejčastěji používá svůj mrštný ocásek, kterým v efektní otočce posílá své protivníky pod kytky. Ocas uplatní i při skoku na nějakou vyvýšenou plošinku – jednoduše sroluje ocas pod sebe a použije ho jako pružiny. Dovedně lze také využívat dlouhého mrštného jazyku a speciálních přísavek na packách, takže na některých místech můžete lézt hlavou dolů. Grafika Gexe je díky 3Dfx velmi hezká. 3D akcelerace zkrátka dělá svoje. Čeká tak na vás spousta pěkně namalovaných úrovní ve stylu prehistorického parku, čínského městečka či hororového domu. Bohužel i takto dobrá hra má své nedostatky, které jsou zde především v přepínání pohledů. Snad vám tento nepřehlédnutelný nedostatek nahradí dobrý zvuk a vcelku poslouchatelná hudba.

Sensible Soccer 98
Sensible Software je firma, která si svými produkty vydobyla už slušné renomé ve světě počítačových her. Především její hry Cannon Fodder a Sensible Soccer sklidily veliký úspěch, a tak je každý nový produkt nedočkavě očekáván. Přestože nový fotbal Sensible Soccer 98 není podporován žádnými úžasnými 3D akcelerátory, není to rozhodně důvod k tomu, aby se nad tímto fotbálkem ohrnoval nos. Je pravda, že se sice skrývá ve stínu slávy her FIFA 98 a WC 98, nicméně i tento fotbal má své silné stránky, pro které je některými hráči vyvyšován nad ostatní.
Hra je stejně jako ostatní fotbaly v tomto roce orientována na mistrovství světa ve Francii, ale protože postrádá oficiální štempl, je celá soupiska jmen hráčů mírně zkomolená, což je poněkud nešťastné řešení. Vedle klasického šampionátu si můžete zahrát také přátelské zápasy s kterýmkoliv reprezentačním “mančaftem”. K mání jsou dokonce i takové země, jako Antigua nebo Barbuda. Nejcharakterističtějším rysem pro SS 98 je opět klasický pohled shora. Na přehlednější pohled ze strany či zezadu najíždí kamera pouze v případě replaye při gólu.
Jak už jsem řekl, hra neobsahuje 3D akceleraci a ani její další požadavky nejsou nijak přemrštěné. K plynulé hře v pohodě postačí “penťák” 120. 
Bohužel zvuky se příliš nepovedly. Hráči disponují jedním až dvěma skřeky a při vstřelení gólu se ozve zvuk několika chrastících připínáčků v krabičce. Komentátor oplývá několika frázemi, které porůznu trousí nad obzvláště vydařenými akcemi. Sensible Soccer 98 je důstojným pokračovatelem v sérii SS, ale ve srovnání s nejlepšími fotbaly dneška prostě nemá šanci. 
Komu se však líbí rychlý akční fotbal s malými pajďuláky, pro toho je SS 98 jako dělaný.


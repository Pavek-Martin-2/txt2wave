Hardware

166 MHz po česku: Tři “králové” jdou...
Král je mrtev - ať žije král! Dosavadního výkonnostního “vládce” trhu “kompatibilních” procesorů pro osobní počítače - 133MHz procesor Pentium - vystřídal 4. ledna tohoto roku “na trůnu” jeho ještě výkonnější 166MHz nástupce. A jak se s nasazením 166MHz procesoru Pentium vyrovnali tuzemští výrobci osobních počítačů?
Jak jste se již mohli dočíst na titulní straně minulého čísla našeho týdeníku, již jeden den před “Třemi králi” (tj. v pátek 5. ledna) se v naší redakci “zjevil” první zástupce kategorie 166MHz “pentiovských” systémů české výroby – počítač OASA Palma Pentium/166 MHz. V bezprostředně následujících pracovních dnech pak k němu přibyli jeho bezprostřední konkurenti – počítač Master Advanced/AS brněnské akciové společnosti A&A a počítač AC Profi 5166 PCI ostravské firmy AutoCont.

První dojmy
Na stavu, v jakém se u nás v redakci zmíněné počítače objevily, bylo zcela evidentně patrné, kolik dní uplynulo mezi oficiálním představením nových pentií a zapůjčením počítače. 
Na výbavě počítače  Palma (zapůjčeného do naší redakce již následující den po uvedení nových procesorů) tak bylo znát, že se zřejmě jednalo o jeden z prvních předsériových prototypů (ne-li úplně první), určených především k testům – samotný počítač byl totiž dodán bez jakékoliv dokumentace a disket s ovladači či s operačním systémem. V počítači jsme navíc kupodivu “nenašli” ani mechaniku CD-ROM (v tomto stavu jej také zachytila redakční fotografie). S ohledem na možnost přímého srovnání s počítači firem AutoCont a A&A jsme si tedy u firmy  ještě před jeho podrobným otestováním “doobjednali” instalaci mechaniky CD-ROM, v čemž nám bylo promptně vyhověno.
Počítač A&A Master Advanced se v naší redakci objevil “až” v úterý “po Třech králích” – a na jeho výbavě to bylo znát. V krabici jsme již našli diskety se všemi potřebnými ovladači stejně jako dokumentaci k použité základní desce, grafické kartě, klávesnici i myši. Chyběla snad jen pouze dokumentace k předinstalované “panevropské” OEM-verzi Windows 95 a “na škodu” by nebyl ani CD-ROM se zmíněným operačním systémem – u takovéto firemní “vlajkové lodi” mi zpětné vytváření instalačních disket z kopie, umístěné na pevném disku, připadá přeci jen jaksi nedůstojné.
Následující den po počítači firmy A&A byl do redakce jako poslední z počítačů popisovaných v tomto článku doručen systém AC Profi 5199 PCI firmy AutoCont. Ten již jevil veškeré znaky “sériového” systému – na pevném disku byla předinstalována nejen česká OEM-verze Windows 95, ale kromě sady utilit pro konfiguraci a správu systémových komponent také sada dalšího OEM-softwaru, jako je např. praktický “antivirák” F-Prot, software pro přístup ke službě Videotex, akční 32bitová hra Microsoft Fury ze série MS Home nebo demoverze některých dalších programů. Také média se softwarem a  dokumentace byla kompletní – vedle stručné originální české dokumentace k OEM-verzi Windows 95 CZ a “systémového” disku CD-ROM nechyběla dokonce ani kniha “Česká Windows 95 – podrobný průvodce začínajícího uživatele”, která nedávno vyšla v nakladatelství Grada. Navíc u společnosti AutoCont nezapomněli ani na takové drobnosti, jako je firemní podložka pod myš nebo “Servisní kniha” s detailními údaji o konfiguraci počítače. 

Když tři dělají totéž...
...nemusí to být nutně totéž. Komu budou určeny první stolní počítače osazené 166MHz procesory Pentium, je vcelku jasné – půjde zejména o nejnáročnější (a zřejmě i nejsolventnější) uživatele, kteří potřebují pod Windows provozovat “hladové” aplikace z oblasti CADu, DTP, multimédií, počítačové grafiky či tabulkových kalkulátorů. Vzhledem k tomu, že tito špičkoví uživatelé jsou obvykle poměrně úzce specializovaní, nemusí systém, který je optimalizován ku-příkladu pro CAD, ještě zdaleka být optimálním systémem pro multimédia či DTP. Je tedy pochopitelné, že kromě základních parametrů (166MHz procesor Pentium, 256 KB paměti cache 2. úrovně, 32 MB RAM) se  podle převažujícího zaměření jednotlivých výrobců poměrně výrazně lišily i konfigurace testovaných počítačů.

Palma z OASY
Firma OASA, známá donedávna především svými aktivitami v oblasti notebooků pro všeobecné použití, vsadila u své “Palmy” na “standardní” možnosti základní desky Intel Atlantis. Řadič EIDE, 16bitový zvukový adaptér s čipem CS4232 a grafický akcelerátor ATI Mach64 (to vše integrováno na základní desce) zde byly doplněny 1,2GB pevným EIDE -diskem Quantum Fireball 1280A a (dodatečně) i ATAPI/IDE-mechanikou CD-ROM (se čtyřnásobnou přenosovou rychlostí) od poměrně málo známé firmy Vertos. Sestavu doplňovala myš MS Mouse, “de luxe” klávesnice KeyTronic a osvědčený 17" monitor ADI MicroScan 5AP, jehož kvality umožňují standardně využívat rozlišení 1024x748 obrazových bodů, aniž by oči běžného uživatele nějak zvlášť trpěly.

Mistr A&A
Jak se ukázalo při bližším zkoumání, netýkala se vzájemná podobnost počítače A&A Master Advanced s “Palmou” firmy OASA pouze systémové skříňky (která u obou testovaných počítačů evidentně pocházela od téhož výrobce). Také společnost A&A totiž “vsadila” na základní desku Atlantis firmy Intel, avšak místo využití integrovaného grafického akcelerátoru ATI Mach64 dala u svého “Mistra” přednost jistotě, kterou mezi grafickými kartami představuje hit loňského podzimu – špičkový grafický akcelerátor Matrox Millenium (akcelerátor ATI Mach64 tak během našeho testu nečinně zahálel). Součástí zapůjčené konfigurace byl také 1,2GB pevný EIDE-disk Maxtor 71626 AP a ATAPI/IDE-mechanika CD-ROM TEAC 6X se šestinásobnou přenosovou rychlostí. Sestavu doplňovala myš MS Mouse, netradičně řešená klávesnice MS Natural Keyboard a špičkový 17" “trinitronový” monitor Nokia Multigraph 447X, v jehož případě by použití nižšího rozlišení než 1024x748 obrazových bodů byl téměř hřích.

Profík z AutoContu
Odlišnost počítače firmy AutoCont od ostatních dvou “borců” v našem testu byla patrná již na první pohled. Výrazné rozdíly přitom skrýval také vnitřek charakteristické “autokontské” skříňky, kde jsme nalezli (pro firmu AutoCont opět charakteristickou) základní desku firmy Asustek s integrovaným řadičem EIDE.  Na tento řadič ovšem byla připojena pouze mechanika CD-ROM NEC CDR-273 se čtyřnásobnou přenosovou rychlostí, neboť použitý 2,1GB pevný disk Quantum XP32150 komunikoval s počítačem prostřednictvím rozhraní Fast SCSI-2, které na straně počítače “obhospodařoval” špičkový vícekanálový řadič SCSI Adaptec AHA-3940 (připojený k počítači prostřednictvím sběrnice PCI). Konfiguraci doplňoval opět grafický akcelerátor Matrox Millenium, který byl odpovídajícím “protihráčem” skvělého monitoru ViewSonic 17PS (s velikostí obrazového bodu pouhých 0,25 mm). Nechyběla pochopitelně ani myš (opět MS Mouse) a  klávesnice (tentokrát vcelku běžný model od firmy KeyTronic byl “ozvláštněn” logem AutoCont).

Není vše zlato...
...co se třpytí, tvrdí jedna lidová moudrost. “Nejnabušenější” konfigurace počítače AC Profi nás vedl a k očekávání, že její výhody potvrdí i aplikační testy Winstone 96, v. 1.0, které vyvinula firma Ziff-Davis a které používají k testování sadu vzorků reálných aplikací.
Poté, co testy Winstone 96 po pár hodinách “doběhly” na všech testovaných počítačích, nestačili jsme se divit. A to dokonce natolik, že jsme testy spustili znovu  – a po dalších pár hodinách dospěli ke stejným výsledkům. 
Favorizovaný počítač AC Profi totiž se souhrnnou známkou 57,7 sice předstihl počítač A&A Master (ohodnocený souhrnnou známkou 57), ale bylo to skutečně jen “o chloupek”. “Palmu vítězství” si však v celkovém hodnocení reálného “aplikačního” výkonu (viz graf “Celkový aplikační výkon”) odnesl na první pohled nejhůře vybavený počítač v testu, tj. PC Palma od firmy OASA, který získal souhrnnou známku 61. 
Bližší analýza podle charakteru jednotlivých skupin “testovacích” aplikací (viz. graf “Aplikační výkon podle charakteru aplikací”) pak podrobněji naznačila slabiny i silné stránky jednotlivých testovaných systémů. 
OASA Palma si nejlépe poradila s aplikacemi z oblasti obchodní grafiky/DTP, databází a textových editorů. 
Při provozování tabulkových kalkulátorů předstihl všechny své protivníky počítač A&A Master advanced.
Počítač AC Profi pak sice v žádné oblasti testů nevynikl, ale i přes dvojí třetí místo také v žádné oblasti výrazněji nezaostal (oblast aplikací typu CAD, kde by měl AC Profi pravděpodobně nejlepší šanci předvést, co umí, bohužel není předmětem použitých aplikačních testů).

Nejlepší? Jakže?
I přes měřitelné rozdíly ve výkonnosti jednotlivých počítačů lze na základě námi provedených testů jen stěží s klidným svědomím vydat konkrétní doporučení ke koupi jednoho z nich. Při naměřených rozdílech, které se pohybovaly řádově v jednotkách procent, totiž hraje spolu s veledůležitým parametrem ceny neméně důležitou roli spíše řada dalších kritérií, jako je například spolehlivost počítače, délka záruční doby, kvalita a dostupnost záručního i pozáručního servisu, cena případného budoucího “upgradu” počítače či možnost leasingu...tedy vesměs kritéria, která nebyla předmětem testu a která se obvykle (ale ne vždy) shrnují do pojmu “značka”.

Stojí to za to?
Abychom zjistili, nakolik se nemalá investice do počítače se 166MHz procesorem Pentium vrátí v podobě rychlejšího běhu aplikací, využili jsme možnosti srovnání námi naměřených výsledků testů s výsledky testů 100MHz počítače Dell Dimension XPS P100c (osazeného 100MHz procesorem Pentium, 256 KB paměti cache 2. úrovně,  grafickou kartou Number Nine GXE64 a pevným diskem Seagate 31220A) tak, jak je zachytili coby “etalon” přímo pracovníci firmy Ziff-Davis. 
A závěr? Téměř o 60 % rychlejší procesor námi testovaných počítačů jim napomohl nanejvýše k průměrně 25% zrychlení běhu běžných aplikací (viz grafy).
Na otázku, zda vám “to” opravdu stojí za to, si proto po srovnání cen námi testovaných osobních počítačů s běžnými ceníkovými cenami 100MHz systémů již musíte odpovědět sami.
Lubomír Karpecki

Verbatim – to nejsou jen diskety
Americká firma Verbatim, která je od roku 1990 ve stoprocentním vlastnictví japonského giganta jménem Mitsubishi, je v našich “luzích a hájích” známa především svými disketami. Značku Verbatim však najdete nejen na “klasických” disketách, ale také na modernějších optických a magnetooptických médiích a v neposlední řadě i na kazetách určených pro magnetopáskové streamery.
Zatím poslední novinkou, kterou firma Verbatim uvedla na rychle rostoucí trh magnetooptických médií, je nová generace jejích magnetooptických disků. Tyto produkty umožňují zaznamenat na standardní 3,5" a 5,25" magnetooptické disky dříve nevídané množství dat - například na nejnovější 3,5" magnetooptické médium firmy Verbatim je možno zaznamenat 640 MB, tj. obsah téměř 450 klasických 3,5" disket nebo jednoho 5,25" disku CD-ROM. V případě 5,25"magnetooptického média firmy Verbatim je současným maximem dokonce 2,6 GB. 
Od “klasických” disketových mechanik, které využívají magnetický princip záznamu, se nejnovější magnetooptické (MO) mechaniky liší nejen svou mnohonásobně vyšší kapacitou, ale také výrazně kratší přístupovou dobou k datům a vyšší “datovou propustností”. Svou funkčností se tak blíží spíše pevným diskům. V případě nových MO disků firmy Verbatim přistupuje k výše zmíněným výhodám také jejich antistatické provedení spolu se čtyřicetiletou zárukou na “trvanlivost” zaznamenaných dat. Již v blízké budoucnosti zřejmě firma Verbatim navíc zahájí dodávky svých 5,25"magnetooptických disků v novém pouzdře, které bude vhodné i k dlouhodobé archivaci disků a které bude uzpůsobeno k sestavování více pouzder do jednoho kompaktního boxu.

Jednou provždy...
Kromě výše zmíněných magnetooptických disků je další novinkou mezi médii určenými pro záznam dat disk Silver CD-R (viz obr.). Jak napovídá již jeho název, jedná se o kompaktní disk, který je určen pro jednorázový záznam (“vypálení”) dat, jež je následně možno přečíst i ve standardní mechanice CD-ROM až čtyřnásobnou přenosovou rychlostí. Disky tohoto typu jsou proto často užívány k výrobě prototypů disků CD-ROM a k archivaci “citlivých” dat v oblastech, v nichž legislativa vyžaduje fyzikální “nezměnitelnost” dat v jednou provedeném záznamu. Vzhledem k tomu, že v obou případech jsou na kvalitu použitého záznamového média kladeny vysoké nároky, je povrch disků Silver CD-R opatřen speciální vrstvou, která tyto disky ve zvýšené míře chrání před mechanickým poškozením, a také jejich záznamová vrstva je tvořena speciální směsí materiálů. Jak potvrdily laboratorní testy, měly by tak data “vypálená” na discích Silver CD-R “přežít” bez poškození minimálně jedno století.

Dlouhá, dlouhá páska 
Svou technologickou vyspělost nedávno potvrdila firma Verbatim také v oblasti záznamových médií pro kazetopáskové streamery, které jsou určeny pro zálohování dat na kazety standardu QIC. Ke špičkovým produktům v této oblasti totiž patří nově uvedené kazety Verbatim QIC-Extra (viz obr.), které obsahují více než 300 metrů pásky. Díky tomu je ve stávajících mechanikách QIC možno na jednu kazetu zaznamenat až trojnásobný objem dat (ve srovnání s běžnými kazetami). Na příslušnou kazetu QIC-EXtra se tak při použití mechaniky QIC-80 vejde až 1 GB dat; v případě kazet QIC-EXtra, určených pro mechaniku QIC-3010, je maximem 2,2 GB, a u kazet pro mechaniky QIC-3040 leží horní hranice dokonce u hodnoty 5 GB. Uživatelé, kteří v poslední době potřebují zálohovat stále větší objemy dat ze stále větších pevných disků, tak mohou i nadále využívat své “staré” mechaniky typu QIC-80 a QIC 3010//3020/3040, aniž by byli nuceni kupovat drahé mechaniky typu DAT.

Potřebujete diskety? 
Firma Verbatim však nezapomněla ani na uživatele svých “klasických” disket, kteří mohou v nejbližší době těžit z jejích nejnovějších marketingových aktivit. 
Jelikož se firma Microsoft rozhodla dodávat svůj operační systém Windows 95 právě na disketách z produkce firmy Verbatim, rozhodla se tato firma “na oplátku” podpořit prodej zmíněného operačního systému časově limitovanou nabídkou desetikusových balení svých disket, která jsou zdarma doplněna jedenáctou disketou s demonstrační verzí Windows 95. 
Další marketingovou akcí – tentokrát časově neomezenou – je také zahájení prodeje 3,5" disket Verbatim v novém, dvacetikusovém balení (viz obr.) a v neposlední řadě i prodej cenově zvýhodněných padesátikusových kartonů, které obsahují pět běžných “desetikusových” krabiček.
–luka


“Profi” jehličky podruhé
Na titulní straně letošního prvního vydání našeho týdeníku jste se mohli dočíst o tiskárně Star LC-7211, která je podle vyjádření jejího výrobce “první tiskárnou, která byla vyvinuta pro trh profesionálních maticových tiskáren”. Netrvalo dlouho, a zmíněná “prvorozená” profesionální tiskárna dostala “mladšího sourozence” - tiskárnu Star LC-8211.
Vzhledově jsou obě zmíněné tiskárny firmy Star Micronics na první pohled totožné. Odlišnosti se totiž skrývají až v jejich útrobách - přes mnohé společné znaky s devítijehličkovou tiskárnou Star LC-7211 je totiž nejnovější “přírůstek do rodiny” profesionálních tiskáren Star vybaven 24jehličkovou tiskovou hlavou. 
Použití 24jehličkové tiskové technologie se u nové tiskárny LC-8211 projevilo zejména velmi vysokou maximální rychlostí tisku písma “v dopisní kvalitě” (Letter Quality). Rychlost tisku tak dosahuje hodnoty až 90 znaků za sekundu, zatímco devítijehličková tiskárna LC-7211 zvládala v tomto režimu rychlost nanejvýše “pouhých” 67 znaků za sekundu (v režimu “draft” je maximální rychlost tisku u obou tiskáren totožná a dosahuje hodnoty až 270 znaků za sekundu).
Méně příjemnou stránkou 24jehličkové tiskové technologie je skutečnost, že tato technologie je ve srovnání s robustními 9jehličkovými “kombajny” přeci jen o poznání “jemnější”, a tím i mechanicky zranitelnější. To se projevuje mj. i v tom, že nejtlustší papír, který dokáže nová tiskárna LC-8211 potisknout, je papír o tloušťce 0,35 mm (tiskárna LC-7211 “zvládá” papír o tloušťce až 0,5 mm). Také počet kopií, které dokáže tiskárna LC-8211 vytisknout spolu s originálem, je ve srovnání s jejím devítijehličkovým sourozencem poněkud nižší - maximem jsou v tomto případě čtyři kopie (zatímco u tiskárny LC--7211 je maximem šest kopií). Ostatní možnosti obou zmiňovaných tiskáren jsou již prakticky totožné, a to včetně rozsáhlé podpory vícejazyčného tisku. 
Předpokládané oblasti nasazení tiskárny Star LC-7811 odpovídají odlišnostem jejích technických specifikací od technických specifikací tiskárny LC-7211. 
Na rozdíl od ní je nová tiskárna určena především pro uživatele, kteří kladou větší důraz na rychlost tisku v “dopisní kvalitě” než na tisk mnoha kopií téhož dokumentu najednou či na možnost tisknout i na jiný materiál, než je běžný kancelářský papír. Proto její kvality ocení především uživatelé v běžných kancelářích, lékařských ordinacích, velkoobchodech nebo spedičních firmách.
Podle sdělení tuzemského distributora produktů firmy Star Micronics - firmy Konsigna - bude tiskárna Star LC-7211 na tuzemském trhu k dostání koncem prvního čtvrtletí tohoto roku za cenu 15 698 Kč (bez DPH).


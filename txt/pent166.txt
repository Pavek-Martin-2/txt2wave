166 MHz: Pentium na vrcholu
Jak jste se již mohli dočíst v předchozích číslech našeho týdeníku, zahájila firma Intel rok 1996 oficiálním uvedením nových, 150MHz a 166MHz verzí procesorů Pentium. Toto zvýšení taktovací frekvence až na 166 MHz přineslo ve srovnání s donedávna nejvýkonnější 133MHz verzí Pentia samozřejmě také odpovídající nárůst výkonu, a to ze 155 SPECint92 až na 217 SPECint92 a ze 116 SPECfp92 až na 138 SPECfp92. 
“S uvedením nových, 150MHz a 166MHz verzí procesorů Pentium tak budou mít uživatelé, kteří by rádi naplno využili všechny možnosti Windows 95 a plně multimediálního softwaru, pod konečky svých prstů v současnosti nejvýkonnější procesory třídy Pentium,” komentoval zahájení prodeje nových verzí Pentia G. Carl Everett, který je viceprezidentem divize Desktop Product Group firmy Intel. Podle něj budou systémy s nejvýkonnějšími pentii i nadále ideálním řešením pro většinu kancelářských i domácích uživatelů, kteří převážně používají Windows 3.1 a Windows 95. Pro nejvýkonnější stolní počítače, pracovní stanice a servery je totiž v nabídce firmy Intel určen její nejnovější procesor Pentium Pro.
Podle sdělení firmy Intel vděčí nejnovější verze procesoru Pentium za svůj úctyhodný výkon především nové, 0,35mikronové výrobní technologii. A právě výkonnostní bariéry starší, 0,6mikronové technologie spolu s jistě nejednoduchým náběhem nové výrobní technologie byly zřejmě příčinou, proč se do té doby plynulý růst nejvyšší taktovací frekvence pentií v druhé polovině uplynulého roku zastavil. Žádná vážnější konkurence komerční úspěch procesorů Pentium koneckonců neohrožovala, a tak se u Intelu mohli v klidu věnovat přechodu na novou výrobní technologii. Tou jsou již v současnosti hromadně vyráběny nejen nejnovější verze procesorů Pentium, ale také 180MHz a 200MHz verze procesorů Pentium Pro.
“Oddychový čas” však firma Intel evidentně využila nejen k přechodu na novou výrobní technologii, ale také k co nejpečlivější technické i marketingové přípravě uvedení výkonnějších verzí procesoru Pentium na trh. Svědčí o tom fakt, že pouhých pár dní po uvedení nových verzí Pentia na trh se v nabídkách systémů s těmito procesory předhánějí nejen tradiční klíčoví odběratelé procesorů Intel z řad světových výrobců osobních počítačů, ale dokonce už i mnozí tuzemští výrobci.
Již následující den po oficiálním uvedení nových verzí Pentia na trh se tak v naší redakci objevilo elegantní “stolní” PC Palma firmy Oasa, osazené intelovskou základní deskou se 166MHz Pentiem. Obdobně vybavený počítač Master brněnské firmy A & A, koncipovaný jako minivěž, nám byl doručen o dva pracovní dny později. Nezaváhala ani firma AutoCont – svůj 166MHz “příspěvek” osazený základní deskou Asustek nám zapůjčila o necelých 24 hodin později. 
Se zmíněnými počítači (viz obr.) vás blíže seznámíme v následujících číslech našeho týdeníku (kde se také dočtete něco víc o jejich reálném aplikačním výkonu a o cenách, za něž budou na tuzemském trhu k dostání).
–luka

Software602 s licencí Spyglassu
Ve zprávách světových agentur se  první pátek letošního roku objevilo jméno společnosti Software602. Nejednalo se však o koupi balíku WordPerfect, což před časem  (v CW 32/95) předpokládal můj kolega Stachovec, ale o věc neméně zajímavou. Firma Software602 totiž jako první ve střední a východní Evropě, navíc jako patnáctá zahraniční, uzavřela smlouvu se známým tvůrcem internetovských aplikací - s firmou Spyglass. Na základě této smlouvy firma Software602 získala licenci a zdrojový kód webovského prohlížeče uvedené americké firmy. Spolu s prohlížečem získala firma Software602 údajně i licence na servery Spyglassu.
Jak nám potvrdila oficiální místa firmy Software602, internetovský browser bude v nejbližších měsících integrován s poštovním systémem Mail602. Očekává se, že některé internetovské funkce budou zahrnuty i přímo do jednotlivých aplikací české firmy (jako je například WinText). Pro některé naše uživatele jistě bude přínosný i záměr “šestsetdvojky” lokalizovat internetovský prohlížeč do češtiny a zjednodušit tak jeho užívaní i pro uživatele, kteří nejsou se svou angličtinou “příliš pevní v kramflecích”. 
Podle slov pana Kauckého, ředitele firmy Software602, byla hlavním důvodem rozhodnutí o Spyglassu otevřenost řešení této firmy stejně jako vstřícný postoj této společnosti ohledně spolupráce na vývoji nových produktů. 
První vlaštovky nové spolupráce se na trhu prý objeví na jaře letošního roku. Termín udaný firmou Spyglass (březen ´96) je podle slov pana Kasana, marketingového šéfa firmy Software602, předčasný; jako reálnější se mu jeví termín zhruba o měsíc později. Jaký vliv bude mít tento krok na uživatele Internetu u nás, si lze dnes jen těžko představit. Firma Software602 si však od tohoto kroku slibuje přinejmenším splnění tužeb více než dvou set tisíc uživatelů, které dnes systém Mail602 má. 
–pal

COMPEX
Ve stejném termínu (10. - 13. 4.) jako výstava Computer Graphics proběhne v levém křídle Průmyslového paláce, v Křižíkově pavilonu a v Pyramidě, 1. ročník mezinárodního veletrhu informačních technologií COMPEX 96 Praha. Pořadatelem výstavy je brněnská společnost BVV.


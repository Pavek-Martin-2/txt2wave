Hry
Duke Nukem 3D - Tuto rubriku sestavujeme ve spolupráci s časopisem Level

Duke – doom to Doom?

Když se řekne Doom, tak si každý, kdo alespoň jednou přišel do styku s počítačovými hrami, dokáže představit, o co běží. Doom se stal mezi počítačovými hráči stejně běžným výrazem jako například metro nebo stadion v hovorové řeči. Doom je dnes instalován i na počítače určené výhradně pro pracovní účely, a tak nejen řadoví zaměstnanci, ale i jejich šéfové se místo práce věnují odstřelování svých kolegů brokovnicí, rotačákem či BFG. Tato hra zaujala téměř všechny, kdo počítačové hry hrají, a stala se nepřekonatelným fenoménem akčních her dnešní doby. Dlouho se vedly polemiky o tom, zda se vůbec nějaká akční hra Doomu vyrovná, zda se někdy objeví něco, co bude ještě lepší než všemi uznávaná modla. Popravdě řečeno, nikdo si vlastně nedokázal představit, jak by taková hra měla vůbec vypadat. Nikdo ani nevěděl, v čem by případná zlepšení měla spočívat. Vyšla spousta prachsprostých kopií, například Witchaven, Hexen, Tek- war či Heretic. Každá se snažila být v něčem originální, ale po chvil- ce hraní většina hráčů znechuceně odfrkla: Doom je lepší.


Nálož začala tikat zhruba před půl rokem, kdy firma 3D Realms, která má na svědomí například Terminal Velocity, oficiálně oznámila, že připravuje v kooperaci se společností  FormGen projekt s názvem Duke Nukem 3D. Z publikovaných obrázků bylo zřejmé, že půjde o “další” doomovku, která na první pohled vypadala jako slušný průměr. Veškeré pochybnosti o úspěchu Duka však rozmetalo uvedení první epizody jako sha- rewaru do počítačových sítí. Od té doby se zdvihla vlna nebývalé dukemánie a nikdo nemluvil o ničem jiném než o tom, kdy už konečně vyjde netrpělivě očekávaný Duke Nukem 3D. A my si teď povíme, v čem že je Duke tak perfektní.
Duke Nukem 3D spadá do žánru trojrozměrných akčních her, které ovládáte z pozice vlastního pohledu. Cílem je projít všechny epizody rozdělené ještě do jednotlivých úrovní, postřílet všechny potvory a v té poslední zlikvidovat hlavního bosse. Prvním velkým rozdílem, kterým Duke převyšuje všechno ostatní, je provedení SVGA. Samozřejmě že Witchaven byl také v SVGA, ale neměl zdaleka tak složitý základní engine, a to nemluvím o detailech, ve kterých Duke jasně vede.
Možností rozlišení je několik. Nejnižší je 320 x 200, které zvládnou všechny PC 486. Nejvyšší 800 x 600 je už skutečně kvalitní grafická podívaná. Pokud ale nemáte P90, tak o této eventualitě příliš neuvažujte. Je pravda, že i na P90 se Duke trochu trhá, ale jak kdy a jak komu. Zpracování v SVGA by však samo o sobě nic neznamenalo, kdyby nebylo podpořeno profesionálně provedeným engine, který jeho tvůrcům otevřel zcela nové možnosti v modelování 3D prostoru.
Hra je rozdělena na tři dějově navazující epizody, z nichž první byla jako shareware uvedena o tři měsíce dříve než ostatní. Má šest úrovní, zatímco zbývající dvě po jedenácti (devět normálních a dvě skryté). Skryté úrovně najdete pouze pečlivým prohledáváním každé úrovně (levelu), kde kromě tajných skrýší (secret places) můžete objevit i teleport do tajné úrovně, v ní potkáte třeba i Indiana Jonese, vojáka z Hvězdných válek nebo postavy z Dooma. Druhá epizoda se odehrává v kosmic- kých lodích a příležitostně i na měsíční stanici, třetí ve městě příznačně nazvaném Shrapnel City.
Názvy jednotlivých úrovní (např. Kino, Zoo, Stadi-on) mluví samy za sebe. Potvory, které byly k vidění v první epizodě, se trochu rozrostly. Kromě potvor doplňkových (Protozoid Slimer, zelená vejce produkující nechutný sliz a Sentry Drone, automat se sebevražednou náloží výbušniny) přibyli Enforcer, nepříjemný maník s rotačákem, a Assault Commander, velmi svižná zrůdička na létajícím talíři, která rozsévá smrt v podobě RPG. Samozřejmě že bossové, kteří se objeví v závěru, se vymykají všemu, co jste kdy v Dukovi viděli. Naštěstí na každého platí nějaký malý fígl. Jestliže na něj přijdete, není už problém příšeru poslat do – nu, vyberte si.
Výborným způsobem je řešen Dukův  pohyb. Je v něm použit systém, který jsme mohli vidět už ve hře Terminator Future Shock. Myší ovládáte svůj vlastní pohled, a to do všech směrů, a přitom chodíte pomocí klávesnice. Zdá se, že tento systém opravdu 3D akčním hrám “sedne”. Zaměřovat tak můžete cokoliv a kdekoliv a přitom také skákat, couvat, plazit se apod.
Další kapitolou jsou zbraně. Kromě klasických zbraní, jako je brokovnice, rotační kulomet nebo pancéřovka, se můžete těšit na značně originální zkázonosiče. Například takový zmrazovač. Nejdříve na potvoru sešlete spršku ledových střel, a pak ji efektně rozkopnete. Další vychytávkou jsou nástěnné laserové miny. Vyberete si příhodné místo, umístíte minu na zeď, a pak už stačí jen nalákat nějakou potvoru do její blízkosti. Jakmile poruší laserový paprsek, udělá to prásk a je zameteno. Těžkotonážní zbraně zastupuje Devastator. Mou nejmilejší zbraní se stal zmenšovač. Oblíbil jsem si ho především při síťové hře. Stačí  jeden přesný zásah a protivník prostě končí  – jen ho zašlápnout. Duke má ve výbavě i speciální doplňky, jako je Jetpack nebo velmi účinný Holoduke.
Na CD disku najdete kromě hry také editor a speciální mise utvořené pouze pro Dukematch. Až jednou Duka dohrajete, zkuste si ho zahrát po síti. Je to úplně jiná dimenze. A třeba taková hra čtyř proti čtyřem, to je nářez. Ale dost teorie. Je třeba přesunout se od polykání textu k praxi.  Třeba se někdy v Dukovi setkáme. Řežbě zdar!

Operační systémy
PC-DOS 7.0
Před několika lety způsobila firma Digital Research se svým operačním systémem DR-DOS 6.0 převrat na PC trhu. Tehdy “všemohoucí” MS-DOS ztratil pověst pokrokového systému  a získal poprvé nepříjemnou konkurenci. MS-DOS 6.20 sice dokázal srovnat krok s DR-DOS 6.0, ale mezitím firma Novell odkoupila Digital Research, aby v roce 1994 přešla do útoku  s novým systémem Novell DOS 7.0.

Nový panovník

Ve stejném roce se však do bitvy zapojila další světoznámá firma. Po vypršení licenční smlouvy s Microsoftem totiž IBM uvedla na trh PC-DOS 6.3, jenž také v některých aspektech překonal zmíněnou verzi MS-DOS. A během jednoho roku došlo samozřejmě k dalším změnám. Zatímco Microsoft prosadil na trhu MS-DOS 6.22, IBM se na své dítko podívala kritickým zrakem a počátkem roku 1995 všem nabídla PC-DOS 7. Když jsem začal psát tento příspěvek, pobýval PC-DOS 7 na mém disku už téměř 4 měsíce.

Nové vlastnosti
Vedle kompresního programu Stacker 4.0, jemuž je věnována celá další kapitola, je jednou z významných novinek PC-DOS zabudování programovacího jazyka REXX. Jazyk REXX (REstructured eXtended eXecutor) představuje velmi výkonný procedurální interpretační jazyk, jenž je funkčně podobný jazyku PL/1. Programuje se v něm téměř stejně jednoduše jako v Basicu. REXX je jeden z prvních 32bitových jazyků, které splňují definici SAA (System Application Architecture) firmy IBM. Dnes je tento vývojový prostředek dostupný na několika různých platformách (OS/2, OS/400, VM).
Jazyk REXX je lepším vývojovým nástrojem než QBASIC z MS-DOS 6.x, protože jeho implementace v PC-DOS je téměř shodná s prostředím OS/2 Warp. Díky tomu je možné v PC-DOS 7 vytvářet jednoduché aplikace pro systém OS/2 Warp!
Další významnou novinkou je kvalitní systém nápovědy pro všechny příkazy PC- -DOS i jazyka REXX. Systém nápovědy svou přehledností i propracovaností převyšuje nápovědu v MS-DOS 6.x. Pokud si potřebujete prohlédnout syntaxi příslušného DOS příkazu, stačí napsat VIEW CMDREF. Syntaxi příslušného REXX příkazu získáte, když napíšete VIEW DOSREXX. V prostředí OS/2 se používá stejný příkaz VIEW CMDREF k zobrazení syntaxe příkazů OS/2 a příkaz VIEW REXX k zobrazení syntaxe příkazů jazyka REXX. Rozsáhlým zlepšením prošel interní textový editor E: může teď nabídnout svým uživatelům služby, které jsou v této třídě editorů velmi luxusní. Pomocí klávesové zkratky CTRL+A umí přepínat až mezi 4 otevřenými soubory, umožňuje označenou část textu vymazat, zkopírovat, přemístit nebo rovnou vytisknout. Práci s editorem usnadňuje tvorba maker. Vůči předchozí verzi byla zlepšena podpora myši. Nový příkaz BROWSE přinutí editor E, aby zvolený soubor otevřel pouze pro čtení. Přímo v editoru lze provádět výpočty s čísly v desítkové, binární, oktalové či hexadecimální soustavě. Všechny parametry editoru můžeme nyní snadno upravovat v inicializačním souboru E.INI apod. 
IBM Antivirus pro DOS poskytuje ochranu před nebezpečnými viry v prostředí DOS. Jeho ovládání je sice velmi jednoduché, ovšem několikrát mi při jeho spuštění ztuhl počítač, takže jediným řešením bylo tlačítko RESET. IBM Antivirus pro Windows s téměř identickým ovládáním funguje dobře. Potěšila mě také existence souboru C: \DOS\VIRINFO.LST: obsahuje podrobný popis většiny virů detekovaných IBM Antivirem.
Program File Update bude zřejmě zajímat hlavně uživatele přenosných počítačů. FILEUP sleduje všechny soubory, s nimiž střídavě pracujete na různých počítačích, a postará se, abyste měli vždy připravenu poslední verzi dokumentu. Nový příkaz ACALC umí vypočítat téměř libovolný matematický výraz v desítkovém, binárním, oktalovém či hexadecimálním systému. Podporuje základní matematické funkce, trigonometrické funkce COS (x), SIN (x), TAN (x) a operace s jednotlivými bity. Šikovný je QCONFIG, který na obrazovku či do souboru vypíše přesný seznam všech hardwarových komponent.

Ojedinělou vlastností PC-DOS 7 je podpora karet PCMCIA.
Komfortní komprimace disků
Od chvíle, kdy se objevil MS-DOS 6.0, který převzal strategii DR-DOS a nabídl všem první verzi programu DoubleSpace, máme možnost získat s nákupem nové verze systému DOS utilitu na komprimaci disků. Problémem bylo, že právě “nový” Double- Space trpěl řadou dětských nemocí, jež se sice podařilo částečně vyřešit v MS- -DOS 6.20, ale vzápětí přišla žaloba od společnosti Stac.
Microsoft vyvinul komprimační program DriveSpace, ale mezitím firma Stac prodala licenci na Stacker 3.12 Novellu pro jeho systém Novell DOS 7.0.
Zatímco PC-DOS 6.1 neobsahoval žádný kompresní program a PC-DOS 6.3 používal nepříliš výkonný Super- Stor/DS, nový PC-DOS nabízí technologii komprese dat v reálném čase v podobě Stackeru 4.0. Hlavním trumfem Stackeru 4.0 oproti ostatním komprimačním programům je nový postup alokace diskového prostoru. V běžných komprimačních programech se komprimovaný cluster ukládá do kompaktního počtu sektorů. Nový Stacker však umí použít i částečně zaplněný sektor a sdílet ho s více komprimovanými clustery.
Na rozdíl od svého předchůdce (Stackeru 3.12) má Stacker 4.0 bezpečnější datovou základnu, protože používá režim DPMS (DOS Protected Mode Services) umožňující úspěšně se bránit před neoprávněnými zásahy jiných programů. Problémy s diskem se Stacker snaží vyřešit okamžitě. A pokud se mu to v daném okamžiku nepodaří, zablokuje komprimovaný disk proti zápisu, takže zabrání případné ztrátě dat. K běžné opravě potom slouží příkaz CHECK.
Funkce AutoSave v určeném časovém intervalu ukládá záložní kopii systémových oblastí komprimovaného disku na bezpečné místo na původním fyzickém disku. A navíc má uživatel možnost omezit přístup na komprimované disky příkazem PASSWD, jímž nastaví své heslo. Příkaz REPORT vypíše zprávu o celkové komprimaci disku i jednotlivých typů souborů. optimalizační program SDEFRAG srovnává fragmentované části disku (obdoba Norton Speedisku).
Povel SDIR je rozšířenou variantou příkazu DIR, TUNER slouží k nastavení poměru mezi úrovní komprimace a rychlostí. UNCOMP dekomprimuje disky. Uživatel si však musí pečlivě ověřit, má-li pro všechny programy dostatečné místo na původní velikosti disku.
Práce s komprimovanými výměnnými médii (Bernoulliho disky či normální diskety) je velmi pohodlná. Stačí prostě zvolit komprimaci Bernoulli- ho disku a hned máte k dispozici místo původních 150 MB celých 300 MB (předpokládaný reálný poměr 2:1). Když komprimovaný disk či disketu vyndáte z mechaniky, fungují všechny ostatní disky normálně. Pokud zasunete disk(etu) zpět, při prvním čtení se komprimovaný disk(eta) automaticky aktivuje, takže se o nic nemusíte starat.
Nedostatkem Stackeru 4.0 je velmi zdlouhavá činnost většiny údržbových programů; zato alespoň nevyžadují od uživatele příliš mnoho pozornosti. 

Správa paměti
To je dnes velmi podstatná věc. PC- -DOS 7 v této oblasti nabízí dva zajímavé programy, RAMSETUP a RAMBOOST. Ostřílený uživatel je nepochybně zná z PC-DOS 6.3. RAMSETUP instaluje RAMBOOST do CONFIG.SYS a předá mu řízení. RAMBOOST nahrazuje MemMaker poněkud inteligentnějším způsobem  - je aktivní při každém zapnutí počítače a přímo umístí do paměti všechny rezidenty tak, aby ani 1 KB nepřišel vniveč. Díky tomu se příkazy DEVICEHIGH a LOADHIGH stávají zbytečnými a jsou odstraněny z konfiguračních souborů. Program pracuje ve dvou průchodech. Nejdříve si vyzkouší vhodnou kombinaci a potom ji použije. V případě problémů můžeme využívat toho, že RAMBOOST čeká při spuštění 3 sekundy. Jestliže během této doby stiskneme klávesu “N”, nespustí se. V případě nouze lze použít při startu také kláves F5 a přeskočit CONFIG.SYS i AUTOEXEC.BAT. Upravíme-li kterýkoliv ze souborů AUTO- EXEC.BAT, CONFIG.SYS, RAMSETUP.INI či RAMBOOST.INI, RAMBOOST to okamžitě pozná a znovu najde vhodnou kombinaci. Při různých pokusech s nastavením paměti se mi ho podařilo přinutit k 625 KB volné konvenční paměti, což ve srovnání s verzí PC-DOS 6.3 (maximálně 610 KB volné paměti), s Novell DOS 7.0 (maximálně 626 KB volné paměti) a s MS-DOS 6.20 (maximálně 619 KB volné paměti) považuji za úspěch.

Programy z dílny PC Tools
Součástí systému je zálohovací pro- gram Central Point Backup, utility Undelete, Data Monitor a Scheduler. CP Backup podporuje i zálohování na páskové jednotky. Na páskách QIC 40/80 je podporován, kromě originálního formátu, i vlastní formát, zaručující větší bezpečnost. Zálohovací program CP Backup je doplněn rezidentním Schedulerem, který dovede spustit zálohování či jiné operace v předem stanovený čas.
Undelete společně s Data Monitorem umožňují obnovit soubor nebo adresář smazané omylem. Data Monitor je rezidentní program, jenž sleduje mazání souborů. Při smazání souboru zaznamená posloupnost clusterů, které patřily souboru (metoda “Delete Trac- king”), nebo přemístí celý soubor do skrytého adresáře (metoda “Delete Sentry”). V obou případech se ovšem zvyšuje možnost budoucího obnovení utilitou UNDELETE.

Závěr
Na systému PC-DOS 7 je vidět pokrok. Za zradu svého MS-DOS dostanete odměnu v podobě mnoha kompletních utilit. Jedním z hlavním lákadel však je Stacker 4.0. PC-DOS 7 rovněž představuje ideální volbu pro uživatele systému OS/2 Warp, protože mohou lehce přenášet REXX programy a používat diskety ve formátu XDF. PC-DOS doporučuji všem uživatelům, kteří mají zájem zlepšit výkon svého počítače.

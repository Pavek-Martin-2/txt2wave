Unreal
Dlouho očekávaná a dlouho proklamovaná revoluce v akčních 3D hrách či spíše “doomovkách” je konečně tady. Po bezmála pěti letech spatřuje světlo světa hra Unreal, která je v těchto okamžicích skutečně “real”.
Už na první pohled vás Unreal nadchne grafikou: je tím nejlepším, co lze v dnešní době vidět. Lépe řečeno – grafika je jedním slovem neskutečná. Hicolorovou grafiku však bylo možno použít pouze díky novému enginu, nesoucímu název “fire engine”. Tento engine vyniká především relativní jednoduchostí základní kostry: umožňuje v každém prostoru využít potřebnou kapacitu textury, takže si programátoři mohli dovolit i texturu dvojitou, na blízko a na dálku. Díky tomu nebyl problémem mnohem rozmanitější design úrovní, který už není tak výrazně omezen technologií, jako tomu bylo ještě třeba u Quake I a II. Na druhou stranu je bohužel pravda, že pokud má Unreal běžet tak, jak by měl, vyžaduje alespoň Pentium 200 MHz, nejlépe s technologií MMX, 3Dfx akcelerátor a 32 MB paměti.
V případě, že vlastníte tuto či vyšší konfiguraci, budete pravděpodobně stejně jako já ohromeně zírat na monumentální zátiší palmového hájku s třpytícím se vodopádem v pozadí nebo na výhrůžně vyčnívající skalní masiv s nebezpečně potemnělou oblohou. S grafickým rájem ladí až nezvykle dobře hudební doprovod: překvapivě není v podobě soundtracku, ale ve standardu MOD/S3M, který umožňuje dynamické přechody podle herní situace či prostředí.
Tím také jakákoli chvála Unrealu končí. Negativní stránkou jsou únavně dlouhé souboje s nepřáteli, malá obtížnost a jakýsi nepříjemný pocit, že hra je dělaná až příliš na efekt. Do budoucna se ale můžeme těšit, že obrovský potenciál, který “fire engine” má, bude využit mnohem lépe.

Might&Magic VI – Mandate of Heaven
Když přibližně před dvanácti lety vytvořil belgický programátor Jon Van Canegham svou první hru ze světa M&M, nikdo netušil, že je to počátek nejslavnější a také nejlepší série dungeonů.
Přestože dnes od vydání posledního M&M uběhlo více než pět let a mohlo by se zdát, že této sérii stejně jako celému RPG žánru (který je dnes pro svou relativní složitost vytlačen na okraj herního průmyslu) už odzvonilo, objevil se díl šestý, který určitě umlčí všechny nevěřící na hodně dlouhou dobu. M&M VI má sice se svými předchůdci leccos společného, ale na druhou stranu oplývá i řadou vymožeností, které mu dovoluje současný technologický standard. Tak např. šestý díl M&M je prvním dílem, který poskytuje opravdu dobrou grafiku a neméně dobrou hudbu, tematicky laděnou.
S předchozími díly nejnovější M&M spojuje to, že jako obvykle putujete se skupinou dobrodruhů po obrovském území (Enroth) s cílem ochránit tuto zemi od všudypřítomného zla.
Při plnění různých vedlejších a hlavních úkolů získávají vaše postavy neustále nové zkušenosti, lepší zbroj, zbraně, stáváte se členy různých spolků (kde si kupujete chybějící dovednosti) atd. Celý systém získávání zkušeností a následná distribuce “skillpointů” mezi jednotlivé dovednosti je hnacím motorem, do kterého až do konce hry neustále přiléváte těžce vydobytý benzin.
Dohrát M&M VI do konce ovšem není vůbec žádná legrace – potřebujete na to minimálně měsíc čistého času. Hra je totiž nesmírně obrovská a věřte tomu, že drtivá většina hráčů ji nikdy nedohraje, byť o tom byli v prvním týdnu hraní přesvědčeni. Možná vás napadne, že když je hra tak dlouhá, po čase vás bude nudit. Možná to tak v některých momentech je, ale stačí si dát nějaký ten den pauzu a hra vás svou magickou silou opět k sobě přitáhne. Jestliže jste si tedy dungeony oblíbili, rozhodně si tuto hru nenechte ujít.

Army Men
Asi jsme si všichni někdy hráli s plastikovými vojáčky. Bojovali jsme mnohé bitvy, dobývali mosty, kóty i budovy a bránili se před vpádem zákeřných nepřátel. S plastikovými vojáčky si dozajista hráli i vývojáři hry Army Men a učinili z nich v této hře hrdiny.
Army Men se na první pohled podobá hře Cannon Fodder, ale s daleko větším důrazem na taktiku. Rozdíl je také v tom, že neovládáte postaviček několik, ale pouze jednu – seržanta. Na to, že jeho tělo je ze zeleného plastu a že je jen pár centimetrů vysoký, toho umí docela hodně. Vojáček chodí, běhá, kleká si, a dokonce umí i zalehnout. To však pouze v případě, že nepřátelský odpor je obzvláště tuhý.
Věrným přítelem každého vojáka je puška. S tou náš seržant zachází bravurně, ale najdou se i situace, kdy se neobejde bez bazuky, minometu, plamenometu či musíte do houfu nepřátel poslat pár hrstí granátů. S výjimkou nábojů do pušky, jejichž počet je neomezený, však musíte náboje do všech ostatních zbraní ukrást, což mnohdy končí smrtí.
Seržant většinou využívá k pohybu vlastní tělo, ale naskytne-li se příležitost, rád usedne do vojenského džípu, transportéru, nebo dokonce do tanku. Když se dostane do obzvláště nebezpečné situace, přijde mu na pomoc jeho věrná rota. Tu sice nemůžete přímo ovládat, ale můžete na ni alespoň řvát rozkazy. V okamžiku nejvyššího ohrožení lze dokonce přivolat i leteckou podporu. Ta si pak poradí s nepřítelem tak, že kusy plastu létají na všechny strany.
A tak hezky jdete z úkolu do úkolu, zdoláváte jeden za druhým, kosíte davy nepřátel, a to všechno s pocitem, že je to docela mírumilovná hra bez jediné kapky krve.

World Cup ’98
Blížící se mistrovství světa v kopané uspíšilo vydávání fotbalů pro PC. Tentokrát sotva vystačíte s prsty na obou rukou, pokud byste je chtěli spočítat. Ať se však firmy budou snažit sebevíc, těžko jejich výrobky překonají nejnovější fotbálek od mistrů mezi sportovními hrami EA Sports. World Cup ’98 pokračuje tam, kde skončil jejich loňský fotbalový bestseller FIFA: Road to World Cup ’98.
Základem je zdokonalený engine z minulého dílu, jehož skvělá a realistická grafika byla ještě vylepšena o nové animace brankářů, hráčů při rozcvičce či radostných akcí po gólu. Díky tomu máte při sledování zápasu ve World Cup ’98 pocit, že se díváte na přímý přenos fotbalového utkání v televizi. Navíc je tento nejnovější sport od EA Sports podpořen exkluzivní oficiální licencí mistrovství světa ve Francii, a proto mají hráči oficiální dresy, které jim byly přiděleny pro MS, po jednotlivých menu běhá maskot šampionátu kohout Footix, uslyšíte a uvidíte i oficiální znělky a představení jednotlivých stadionů.
Hlavní náplní hry je samozřejmě mistrovství světa. Můžete si zahrát za kterýkoli ze zúčastněných týmů (tedy bez nás). Ovládání se od minulé verze téměř nezměnilo, což je dobře, ale opět je doporučen vícetlačítkový (tzn. nejlépe deseti) joypad, aby vám jednotlivé parádičky, centry, hlavičky, patičky a jiné hezké akce nečinily problémy.
Pokud šampionát vyhrajete, zpřístupní se vám možnost zahrát si i vybraná finále z historie mistrovství světa, třeba hned to první z roku 1930 mezi Uruguayí a Argentinou nebo střetnutí Itálie s Německem roku 1982. Sestavy odpovídají příslušným finálovým zápasům, ale starší finále si zahrajete černobíle, ta nejstarší hnědobíle a ještě k tomu se starým koženým míčem. Změn mohlo být více, ale i tak je World Cup ’98 tou nejvěrnější simulací letošního fotbalového svátku.
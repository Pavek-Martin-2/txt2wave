To nejlepší ze sharewaru – 4. část: Manažery
Windows 95 přinesly nové grafické rozhraní, které by mělo usnadnit práci s počítačem. Nutno podotknout, že standardní “okenní” nástroj na správu souborů – průzkumník – moc krásy ani přehlednosti nepobral. Co s tím?

Pro správu souborů

Průzkum z okruhu přátel skončil šokujícími výsledky: 78 % používá ve Windows 95 Volkov Commander, 6 % si “užívá” s průzkumníkem a zbývající používají Windows Commander. Jaký sharewarový program je ale nejlepší pro správu souborů?

Volkov Commander (VC)
Lze jej charakterizovat slovem klasika. Jen málokdo nezná tento typ programů, protože sláva M602 i Norton Commanderu se v “dosových dobách” hvězd dotýkala. Co tento veterán nabízí?
Přehlednou práci se soubory ve dvou modrých oknech, jednoduché ovládání. Možnost vytváření menu s příkazy (F2) i možnost připojení externího editoru zpříjemní práci.
Zkrátka je to pomocník všech konzervativců, kterým nevadí, že VC “neumí” dlouhá jména souborů a běží v dosovém okně. Program je na většině FTP serverů – např. na ftp.vslib.cz.

Drag and File (DAF)
Při prvním spuštění jsem se lekl, co se stalo s průzkumníkem. Drag and File je klon průzkumníka, který se snaží zlepšit “přítulnost prostředí”. Uživatelské prostředí se skládá z roletových menu, nabízejících množství akcí a nastavení. Za zmínku stojí jednoduché formátování diskety či úprava nástrojové lišty. Na liště najdete tlačítka pro nejčastější operace se soubory a přepínání mezi disky. Pod lištami je už klasické “průzkumnické” prostředí. Jednou odlišností je příkazová řádka DOS, umístěná nad informační lištou. Samotná práce v DAF je o něco rychlejší než v průzkumníku, ale do “user-friendly” má daleko.
Sharewarový minibalíček obsahuje i DF Drive Bar, Launch Bar a Task Bar. Launch Bar je jakási lišta, která trvale sídlí v horní části obrazovky a po spuštění DAF umožní práci se soubory (mazání, kopírování, tisk atd.). Drive Bar po spuštění nabízí okénko s tlačítky se jmény disků a po stisku tlačítka se spustí DAF a ukáže obsah příslušného disku – složitější postup už vymyslet nešel. Kapitolou k popukání je Task Bar, který je natolik “dokonalou” aplikací, že se dokáže i dokonale maskovat. Po jeho spuštění jsem marně pátral po jakékoliv změně na obrazovce, až teprve po chvíli jsem si všiml zmatku na dolní liště, kde zmizelo tlačítko Start. I indikátory rezidentních prográmků v její pravé části se očividně necítily dobře, neboť se shlukly do jednoho místa. DAF nepotěší ani tím, že mu chybí program na odinstalování – je nutné ho provádět přes Přidat nebo ubrat programy. Patříte-li mezi skalní fandy průzkumníku a chybí vám barevná tlačítka a dosová příkazová řádka, pak na www.shareware.com najdete potřebné.

File Plus (FP)
Program už na první pohled upoutá svým grafickým provedením – autoři (bohužel) nešetřili barvami a jejich snaha odlišit od sebe jednotlivé ikonky, soubory a adresáře způsobila, že je celkový vzhled programu dost komický. Nutno však podotknout, že jinak je úroveň programu slušná. V roletovém menu najdete všechny příkazy pro FP, dá se zde přepínat mezi režimy zobrazení stromové struktury adresářů (tree): jako průzkumník, normal (jako M602) a split (jakási kombinace předchozích). Nemilou skutečností je, že program téměř ignoruje klávesnici a ovládá se pouze pomocí myši.
Pod roletovým menu je nástrojová lišta, jejíž obsah se dá snadno upravovat. V roletovém menu po výběru Configure Button Mode se nastaví funkce pro tlačítka a pomocí metody drag & drop se umístí na plochu FP. Zajímavostí je i popis funkce tlačítek, který není na spodní liště, ale v pravé části horní lišty. Je tu popis funkcí pro pravé a levé tlačítko myši. Pod nástrojovou lištou je informace o volném místě na disku, počet souborů a adresářů v aktuálním adresáři i velikost všech (i označených) souborů v aktuálním adresáři. V dolní části se nachází roletové menu s aktuální cestou, tlačítko pro výběr filtru i ikonky disků.
S programem se pracuje příjemně a nebýt šíleného grafického stylu a několika chyb, stál by za doporučení.
A chyby? Při pokusu o zopakování obsahu adresáře pomocí ikonky ZIP se program pokaždé spolehlivě zakousl a pomohl jen restart Windows. V modu normal se nepodařilo najít jednodušší způsob, jak se dostat z adresáře o úroveň výše jinak než “rozbalením” roletového menu s aktuální cestou. A konečně úroveň anglické nápovědy by mohla být vyšší.
Program je dostupný jako shareware na zkoušku 20 dnů, na což vehementně upozorňuje při každém spuštění. Pokud při práci na počítači preferujete používání myši a máte rádi okolo sebe spousty kýčovitých barev, pak vás File Plus nezklame. Najdete ho na www.download.com.

Dir 3D
Patříte mezi příznivce tří rozměrů? Máte rychlý počítač? Používáte raději myš než klávesnici?
Pokud jste na všechny otázky odpověděli ano, je tento netradiční program určen právě vám. Autoři charakterizují Dir 3D jako “trojdimenzionální file manager nové generace”. Nezbývá než s tím souhlasit. Pomocí Dir 3D byste měli efektněji a snadněji pracovat se soubory ve Windows 95 a NT. A jak je to doopravdy?
Po jednoduché instalaci a spuštění jste upozorněni, že jde o shareware a že ho můžete používat jen 30 dní. Pak se před vámi otevřou 3D světy. Jako obvykle najdete v horní části programu roletová menu, ve kterých lze měnit nastavení programu včetně úprav 3D vizáže. Nastavit se dá barva světel pro scénu, povrch “podlahy”, hudba na pozadí nebo zvuky pro otevírání adresářů či práci se soubory. Je tu i vypínání různých efektů, které se hodí pro ne příliš rychlý počítač. Pod roletovými menu je nástrojová lišta, na které jsou příkazy pro práci se soubory i příkazy pro pohyb ve virtuálním světě. Pohybovat scénou však můžete i tažením myší při stisku pravého tlačítka. Jméno disku je znázorněno sloupečkem uprostřed scény, za ním pak jsou abecedně seřazeny adresáře (opět jako sloupečky), přičemž výška sloupečku odpovídá velikosti adresáře.
Samotná práce s programem však ve mně vyvolává dojem, že se autoři snažili vytvořit něco efektního ve stylu Silicon Graphics a praktická stránka programu byla poněkud zanedbána.
Na “slabších” počítačích (P 75 a méně) vůbec nemá cenu program spouštět, protože snesitelná rychlost je možná až po vypnutí poloviny efektů, které sice rychlost zvýší, ale “krása” programu se sníží na minimum. Také ovládání programu je náročnější, není tudíž vhodný pro začátečníky.
Zajímavá je nápověda, která kromě popisu programu nabídne i seznam vlastností vaší grafické karty (co z 3D oblasti podporuje a co ne) a tím také naznačí, zda máte reálnou šanci na rychlou práci s programem. O solidní úrovni Dir 3D však svědčí i program na odinstalování, který bohužel většinou u programů tohoto typu nebývá.
Pokud máte alespoň trochu zkušeností s manažery a vlastníte rychlý počítač s kartou podporující Open GL, pak nic nebrání tomu, abyste si Dir 3D stáhli z ftp.download.com nebo přímo od autorů z www.regnoc.com.

Windows Commander (WC)
I tentokrát se držme hesla: To nejlepší na konec. Horký kandidát na titul Shareware roku je tu – nová 32bitová verze programu Windows Commander. Jde o manažer typu M602 a NC, upravený pro Windows 95.
V horní části programu už klasicky najdete roletová menu se všemi příkazy WC, v nichž lze nastavit vše, nač si při práci se soubory vzpomenete. V pravé části je praktické menu Start, do kterého si můžete sami přidávat nejčastěji spouštěné programy. Pod roletovými menu najdete nástrojovou lištu pro nejčastěji používané operace.
Opět potěší možnost editace této lišty i přidávání tzv. podlišt, které se objeví po stisku určité ikonky. Volba disku se provádí jak klasickým způsobem (Alt+F1, F2), tak poklepáním myší na ikonku příslušného disku pod nástrojovou lištou. Vedle ní jsou tlačítka na skok o úroveň níže a do kořenového adresáře. Ve spodní části je příkazový řádek, který si pamatuje poslední provedené příkazy.
Pomocí dvou klasických oken se pracuje se soubory přehledně a rychle. Kdo zvládl NC nebo M602, nebude mít s ovládáním Windows Commanderu problémy. Díky informační liště má neustále na očích i velikost volného místa na disku.
A v čem mě WC překvapil? Jednoduchou prací s archivy. V archivech typu zip, arj nebo lha se můžete procházet, vybírat či přidávat soubory, jako by to byly adresáře. S archivy rar či uc2 pak lze po nastavení cesty k externím pakovačům v konfiguraci WC pracovat jako s arj a spol.
Pro českého uživatele, který nemá doposud zkušenosti s těmito programy má jednu obrovskou výhodu – české ovládání. Nápověda je sice anglická, ale i popis tlačítek nebo česká menu (včetně konfigurace) leckdy napomůže při práci na počítači.
Windows Commander lze doporučit ostříleným profesionálům, kteří v něm naleznou solidní náhradu za dosové manažery, tak i začátečníkům, kterým čeština určitě usnadní ovládání. Program najdete ve většině internetových archivů, například i na ftp.vslib.cz nebo www.shareware.com.


pent 2
Procesory
Hodláte vyměnit svůj dosavadní procesor za něco rychlejšího? Zatímco softwarové firmy očekávají rok 2000 poněkud v obavách z nefunkčnosti svých systémů, firmy z oblasti polovodičového průmyslu vyvíjejí velkou snahu, aby jejich procesory počátkem příštího tisíciletí pokořily magickou kmitočtovou hranici 1000 MHz. Prvním prototypem, kterému se to podařilo, byla Alpha od dnes už neexistující firmy Digital. Ale co ostatní? Jak jsou na tom procesory pro běžné PC?

Plnou parou vpřed!

Druhé čtvrtletí letošního roku nedopadlo pro většinu firem specializujících se na polovodičové součástky příliš dobře. Intel ohlásil pokles zisku, AMD dokonce ztrátu, podobně je na tom Cyrix. Zatímco neuspokojivé finanční výsledky dělají starosti hlavně účetním a finančním ředitelům, vývojová oddělení firem pracují na plné obrátky. 

Intel
Neuplyne čtvrt roku, aby Intel nezvýšil rychlost některého ze svých procesorů či neuvedl nějakou novinku. Tato firma coby jednička na poli polovodičových součástek pro PC se poslední dobou opravdu činí. Má také proč. Pryč je doba, kdy Pentium ovládalo trhy s procesory pro pécéčka, zatímco konkurenční čipy teprve vznikaly. Konkurence však nikdy nespí, a tak firma AMD přišla na trh s procesorem K6. AMD se tím nejen vyrovnala výkonu procesorů Pentium MMX, ale především svou nižší cenou si pro sebe ukrojila i velký krajíc z tržního podílu. Ani společnost National Semiconductor nezůstala pozadu. Její procesory Cyrix 6x86MX, vyráběné ve spolupráci s firmou IBM, dosahují rovněž velmi zajímavých výkonů, ale prodávají se za mnohem nižší cenu.
Dá se říci, že Intel to nemá v současné konkurenci lehké. Snad i proto změnil počátkem roku 1998 svou prodejní strategii. Aby dosáhl co největšího podílu na trhu, rozčlenil Intel své čipy do tří kategorií určených pro různé skupiny uživatelů.
První skupinu tvoří procesory Celeron, které se od Pentia II liší především tím, že do nedávna neobsahovaly paměť druhé úrovně (tzv. L2 cache). O něco menší výkon, způsobený absencí této vyrovnávací paměti, kompenzuje u procesorů Celeron mnohem přívětivější cena. Procesory Celeron jsou tak určeny hlavně pro domácí počítačové sestavy a pro uživatele, pro které není rozhodující výkon, ale hlavně cena. Novinkou letošního léta bylo uvedení procesorů Celeron 333 MHz a Celeron 300A (300 MHz) pod kódovým jménem Mendocino. Na rozdíl od svých předchůdců však už obsahují paměť druhé úrovně o velikosti 128 KB, a jsou tudíž výrazně rychlejší než starší procesory Celeron (266 a 300), které ve srovnávacích testech skončily zhruba na úrovni procesoru Pentium MMX 200 MHz.
Druhou skupinu produktů tvoří už známé procesory Pentium II. Jsou vyráběny 0,25mikronovou technologií, disponují 512KB pamětí druhé úrovně (L2 cache) a podporují technologii MMX. V současné době je už na trhu k mání Pentium II o kmitočtu 450 MHz a Intel se nikterak netají tím, že výkon těchto procesorů bude i nadále prudce stoupat. Tyto čipy jsou určeny především pro uživatele, kteří kladou větší důraz na výkon systému, ale hlavním kritériem zůstává i nadále cena.
Třetí skupinu čipů reprezentují procesory Xeon. Jejich architektura je v podstatě velmi příbuzná s architekturou Pentia II, liší se velikostí paměti druhé úrovně, která dosahuje až několikanásobně větší kapacity, než má současné Pentium II. V případě procesoru Xeon 400 MHz činí velikost této paměti 1 MB a připravují se čipy Xeon s pamětí druhé úrovně o velikosti 2 MB. Intel míří s těmito výkonnými procesory do oblasti podnikových a internetových serverů, ke kterým vzdáleně přistupuje velké množství uživatelů, nebo na kterých běží náročné podnikové aplikace. Výkonu odpovídá také vysoká cena. 
Intel myslí také na své zákazníky, kteří si v minulosti zakoupili do svých serverů některý z rodiny procesorů Pentium Pro, ale v současné době se ohlížejí po něčem výkonnějším. Pro ně uvedla firma Intel letos v polovině srpna Pentium II OverDrive Procesor. Není to nic jiného než klasické Pentium II (32KB L1 cache, 512KB L2 cache, MMX) upravené pro patici Socket 8 a vybavené patřičně dimenzovaným větráčkem. Výměnou starých čipů Pentium Pro lze podle Intelu zrychlit chod celého systému až o 50 %. V případě multimediálních aplikací využívajících technologie MMX zrychlení činí dokonce neuvěřitelných 80 %. V případě dvouprocesorových základních desek je však zapotřebí vyměnit oba procesory.
Jak vidno, Intel se snaží nabídnout opravdu širokou paletu procesorů – domácími počítači počínaje a výkonnými servery konče. Ani rok 1999 nebude v tomto směru výjimkou. Intel hodlá zvýšit rychlost svých procesorů Celeron na 400 MHz. Pozadu nezůstane ani Pentium II. V prvním čtvrtletí příštího roku můžeme očekávat 500MHz Pentium II, které bude vybaveno rozšířenou sadou instrukcí Katmai. S technologií Katmai budou běžet vaše multimediální aplikace (především hry) opět o něco rychleji. Ve druhé polovině roku 1999 má být uvedena dokonce 600MHz verze procesoru Pentium II. Do stejné skupiny procesorů se řadí také novinka pod názvem Dixon, která se objeví s největší pravděpodobností v první polovině příštího roku. Dixon měl být původně odlehčenější verzí procesoru Pentium II a měl se zařadit do rodiny levných procesorů Celeron. Zabudováním 256KB paměti přímo do procesoru však došlo u Dixonu k výraznému nárůstu výkonu. Klasické Pentium II má sice dvojnásobně větší pamět druhé úrovně (512 KB), ta však není umístěna přímo na procesoru, ale sdílí s procesorem pouze stejné pouzdro. Naproti tomu pamět je u Dixonu implementována přímo v čipu, což výrazným způsobem zvyšuje jeho výkon.
Zpět ale k novinkám příštího roku. V prvním čtvrtletí by měl být uveden 500MHz Xeon pod kódovým označením Tanner. Ten bude uzpůsoben jak pro osazení ve stávajících základních deskách podporujících Slot 2 využívaných procesory Xeon, tak pro osazení do Slotu M, který je určen pro připravovaný 64bitový procesor Merced. Tanner by tak měl sloužit coby přestupní můstek mezi 32bitovými čipy Xeon a 64bitovým procesorem Merced. Zhruba ve druhé polovině příštího roku čeká procesory Xeon další technický a kmitočtový skok. Pro výrobu čipů Xeon bude použita nová 0,18mikronová technologie, která opět zmenší plochu procesoru a umožní zvýšení kmitočtu až na 700 MHz. Mezitím bude Intel usilovně pokračovat ve vývoji svého prvního 64bitového procesoru Merced, a pokud vše dobře dopadne, počátkem nového tisíciletí bude Merced na trhu. O jeho kmitočtu zatím kolují dohady, nicméně se očekává, že dosáhne na magickou hranici 1000 MHz, tedy 1 GHz. 

AMD
Pokud někdo vážnějším způsobem ohrožuje pozici Intelu na trhu (alespoň v nižším a středním segmentu), pak je to právě společnost AMD. Její procesor K6 se díky své příznivé ceně, dobrému výkonu a kompatibilitě “zabydlel” na trhu a zajišťuje solidní odbyt. Aby mohla firma AMD v budoucnosti lépe zvládat zvýšenou poptávku, dokončuje v Drážďanech (SRN) novou továrnu na výrobu mikroprocesorů. Za účelem okamžitého rozšíření výrobní kapacity podepsala také dohodu s firmou IBM, která bude (podobně jako v případě procesorů Cyrix) vypomáhat s výrobou procesorů K6. Ani vývojové laboratoře AMD poslední dobou nezahálely a na trh byla koncem srpna uvedena nová verze procesoru K6, doplněná o technologii 3DNow! Nový procesor měl být zprvu označen jako AMD-K6 3D, ale firma se později rozhodla pro označení AMD-K6-2. V současné době je k dispozici 350MHz verze procesoru AMD-K6-2, ale již koncem tohoto roku by se měla na trhu objevit jeho 400MHz verze a v první polovině roku 1999 by se měl kmitočet vyšplhat až do výše 450 MHz.
AMD-K6-2 je představitelem už šesté generace procesorů. Obsahuje 9,3 milionu tranzistorů a je vyráběn pomocí 0,25mikronové technologie v texaském Austinu (USA). V novém procesoru je navíc poprvé použita technologie 3DNow! Jde o sadu 21 nových instrukcí, které využívají SIMD (Single Instruction Multiple Data) a další prvky pro zvýšení výkonu procesoru v multimediálních aplikacích a programech s trojrozměrnou grafikou. Podle slov představitelů firmy AMD přináší nová technologie 3DNow! zrychlení také u aplikací, které zatím rozšířené instrukční řady nevyužívají. Technologii 3DNow! už podpořila firma Microsoft, která ji integrovala do nové verze Microsoft DirectX 6.0 API – programového rozhraní mezi aplikacemi a hardwarovými prvky počítače.
Stejně jako jeho předchůdce i procesor AMD-K6-2 používá patici Socket 7.
Procesor AMD-K6-2 by se prodává zhruba za 3400 – 8700 Kč a k prvním výrobcům, kteří jej budou podporovat a používat ve svých systémech, patří společnosti Acer, Compaq CTX a Fujitsu. Firma AMD se mezitím snaží nezahálet. V jejích vývojových laboratořích se rodí další generace procesorů AMD pod kódovým označením K7. Tento nový typ procesoru by měl obsahovat řadu nových technologií a na trhu by se měl objevit počátkem roku 2000. Ještě není úplně jasné, zda K7 bude prvním čipem, při jehož výrobě firma AMD použije zcela novou technologii. Na základě smlouvy o spolupráci, kterou nedávno uzavřela se společností Motorola, totiž nyní firma AMD usilovně pracuje na nové technologii, která pro výrobu obvodů v čipech využije mědi místo dosud používaného hliníku. Jelikož je měď daleko lepším vodičem elektrického proudu než hliník, budou moci procesory vyrobené pomocí této nové technologie dosahovat mnohem vyššího výkonu a budou přitom ještě o něco menší než dosavadní “hliníkové” procesory. AMD-K7  však už prvním “měděným” procesorem nebude, protože toto prvenství si zcela nedávno zajistila firma IBM. 

Cyrix
Firma Cyrix se nedávno sloučila se společností National Semiconductor a připravuje hodně zajímavých věcí. Už její čipy Cyrix 6x86MX PR200, PR233 a PR266 zaznamenaly na trhu značný ohlas – především díky své příznivé ceně. V porovnání se stejně výkonnými čipy firmy Intel jsou totiž až o polovinu levnější a zhruba o čtvrtinu levnější než podobné procesory firmy AMD. Zvláštností procesorů Cyrix je, že jejich značení neodpovídá přesnému kmitočtu, se kterým procesor pracuje. Tak například procesor Cyrix 6x86MX PR233 pracuje uvnitř čipu s frekvencí “pouze” 188 MHz. Svým výkonem však zhruba odpovídá procesoru Pentium II 233. Proto se za označením typu procesoru objevují značky typu PR233, PR266 a podobně. Pokud jde o procesory 6x86, počítá Cyrix s tím, že budou do budoucna vyráběny pomocí 0,25mikronové technologie. Multimediální technologie použitá v těchto čipech je přitom velmi podobná technologii 3DNow!, kterou uplatňuje ve svých čipech společnost AMD, a Cyrix ji označuje jako MMXFP. Nové procesory Cyrix 6x86MX mají kódové označení Cayenne a na trhu by se měly brzy objevit ve verzi PR300 a PR400.
Ani Cyrix ve vývoji nikterak nezahálí a uvedl svůj nový procesor Cyrix M II, který je nástupcem dosavadních čipů Cyrix 6x86MX. Podle představitelů firmy Cyrix dosahuje jejich nový čip výkonu plně srovnatelného se současnými procesory Pentium II, ale je dodáván za mnohem nižší cenu.
Kromě procesorů 6x86MX a MII uvádí Cyrix na trh svůj čip nové generace vystavěný na technologii MediaGX. Tento procesor, označený jako Cyrix MediaGX, se snaží obejít výkonnostní problémy vznikající při komunikaci mezi jednotlivými hardwarovými prvky počítače tím, že integruje operační paměť (SDRAM), videokartu a klasickou zvukovou kartu přímo do čipu! Ano, architektura, která byla už jednou odvržena pro svou “neohrabanost”, slaví teď svůj comeback. Jako první vyjádřila podporu čipu firma Compaq, která začala čipy Cyrix MediaGX montovat do svých notebooků Presario 1230 a Presario 1232. Podle údajů firmy Cyrix je na trhu Cyrix MediaGX ve verzi 200 MHz, obsahuje 64 MB SDRAM a jeho cena je hodně zajímavá. 

IDT
Na závěr ještě několik informací k novinkám, které připravuje společnost IDT. Tato společnost produkuje procesory WinChip C6, které sice neoslňují výkonem, ale nízkou cenou. WinChip se začíná pomalu prosazovat i u nás. Do levnější třídy svých počítačů jej začala montovat např. firma Comfor.
Už v polovině roku 1998 však firma IDT oznámila, že do konce roku uvede na trh svůj nový procesor WinChip 2. Nový čip se bude vyrábět 0,25mikronovou technologií, stejně jako jeho předchůdce bude přizpůsoben pro patici Socket 7 a bude podporovat 100MHz sběrnici základní desky.
Nové čipy by se měly objevit ve verzích 266 MHz a 300 MHz. Spolu s uvedením procesoru WinChip 2 na trh se IDT chystá uvést také jeho verzi s vestavěnou podporou MMX pod kódovým označením WinChip 2 3D. Přesněji řečeno nejde o MMX, ale IDT převezme od AMD podobnou technologii 3DNow!. To by mělo dodat procesorům WinChip 2 3D mnohem větší výkon při matematických operacích, aplikacích využívajících 3D grafiku a samozřejmě v multimediálních programech. Na příští rok potom firma IDT chystá novou verzi čipu, která bude obsahovat také 256 KB paměti druhé úrovně (L2 cache). 
Necháme se (rádi) překvapit.

